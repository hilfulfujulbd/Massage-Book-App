আল্লাহ তায়ালা মানুষকে কিছু ফিতরাত তথা সহজাত মানবীয় বৈশিষ্ট্য ও গুণাবলি দিয়ে সৃষ্টি করেছেন। এই সহজাত বৈশিষ্ট্য দিয়েই মানুষের মেজাজ ও প্রকৃতি তৈরি হয়। বিচিত্র ভাব-অনুভব ও বিপুল আবেগ-অনুভূতিতে সমৃদ্ধ মানুষের মনস্তত্ত্ব ও মনোজগৎ। কোনো অনুভূতি মানুষকে হাসায়, আবার কোনোটি কাঁদায় । কোনো অনুভূতি মানুষের মনে আশ্চর্য সুখানুভূতি এনে দেয়, আবার কেনোটি মানুষকে ক্ষুব্ধ ও রাগান্বিত করে। এই আবেগ-অনুভূতিই মানুষকে তাড়িত করে, প্রেরণা জোগায়। মানুষের বিচিত্র সহজাত অনুভূতিগুলোর একটা হলো—রাগ বা ক্রোধ; ইংরেজিতে Anger। রাগ নেই—এমন মানুষ দুনিয়াতে খুঁজে পাওয়া মুশকিল। স্বভাবতই অসুন্দর ও অশালীন কিছু দেখলে মানুষের অনুভূতি আহত হয়, ক্রুদ্ধ হয়। মানবমনের এই সহজাত প্রতিক্রিয়ার নামই রাগ- Cambridge Dictionary অনুযায়ী-

“A strong feeling that makes you want to hurt someone or be unpleased because of something unfair or unkind that has happened.”

অর্থাৎ 'রাগ হচ্ছে এমন একটি দৃঢ় অনুভূতি, যা কারও প্রতি আপনাকে আগ্রাসী করে তোলে অথবা এমন অন্যায্য কিংবা অন্যায় কোনো ঘটনা যা কিনা বিরক্তিকরভাবে আপনাকে ভীষণ অস্বস্তিতে ফেলে।'

এখন কথা হলো—মানুষ কেন রেগে যায়? 

প্রত্যাশা ও প্রাপ্তির ব্যবধান, কিছু করার অক্ষমতা, অন্যায়ভাবে ভীতি প্রদর্শন, অন্যের দ্বারা অসম্মানিত হওয়া, অন্যায্য আচরণ ইত্যাদি বিষয়গুলো সাধারণত আমাদের রাগান্বিত করে তোলে। তবে রাগ নিয়ে আমরা যতই নেতিবাচক কথা বলি না কেন, এটা কিন্তু সর্বদাই খারাপ গুণ নয়। উদাহরণস্বরূপ, রাগ প্রকাশের মাধ্যমে আমরা উদ্বেগ প্রকাশ কিংবা আমাদের সামনে ঘটে যাওয়া কোনো অন্যায়ের প্রতিবাদ করতে পারি। তবে এখানেও কথা আছে। রাগকে সঠিক ও নিয়ন্ত্রিত উপায়ে প্রয়োগ না করলে এটি শুধু অকল্যাণই বয়ে আনে। এই অনিয়ন্ত্রিত রাগ নিয়ে বিখ্যাত একটি উক্তি আছে—'রেগে গেলেন তো হেরে গেলেন।'

ক্রোধ বা রাগের নানা রকম শারীরিক ও মানসিক ক্ষতি রয়েছে। এর ক্ষতিকর প্রভাব অত্যন্ত ভয়াবহ। রাগ হলো অনেকটা ঝড়ের মতো। ঝড় শেষে টের পাওয়া যায় কতটা ক্ষয়ক্ষতি হয়েছে। ঝড় যেমন একপাশ থেকে এসে সব লন্ডভন্ড করে আরেক পাশ দিয়ে চলে যায়, ঠিক তেমনি রাগও সব ধ্বংস করে দিতে পারে। মানুষ যখন প্রচণ্ড রেগে যায়, তখন তার হিতাহিত জ্ঞান থাকে না। ফলে অতিমাত্রায় রাগের কারণে মানুষ যেসব রিঅ্যাকশন নেয়, তার অধিকাংশরই ফলাফল হয় ভয়াবহ।

ইসলাম আমাদের শিক্ষা দেয় রাগ সংবরণ করতে ও ক্ষমাশীল হতে। পবিত্র কুরআনে বর্ণিত আছে—

الَّذِیْنَ یُنْفِقُوْنَ فِی السَّرَّآءِ وَ الضَّرَّآءِ وَ الْكٰظِمِیْنَ الْغَیْظَ وَ الْعَافِیْنَ عَنِ النَّاسِ١ؕ وَ اللّٰهُ یُحِبُّ الْمُحْسِنِیْنَۚ

“যারা সচ্ছলতায় ও অভাবের সময় আল্লাহর পথে ব্যয় করে, যারা নিজেদের রাগকে নিয়ন্ত্রণ করে আর মানুষের প্রতি ক্ষমা প্রদর্শন করে (তারাই সৎকর্মশীল); বস্তুত আল্লাহ সৎকর্মশীলদেরই ভালোবাসেন।' (সূরা আলে ইমরান: ১৩৪)

আকাশ-জমিন বিস্তৃত সুবিশাল জান্নাত যে সকল মুত্তাকিদের জন্য আল্লাহ তায়ালা তৈরি করেছেন, তাদের বৈশিষ্ট্য বর্ণনা করতে গিয়ে তিনি বলেছেন—

তাদের অন্যতম একটি গুণ (Attribute) হলো, তারা রাগকে সংবরণ করে এবং মানুষকে ক্ষমা করে। আমাদের অনেকেরই এই সমস্যাটা রয়েছে। আমরা অল্পতে রেগে যাই। ইংরেজিতে এই আচরণকে বলে- Short tempered, অর্থাৎ যারা হুটহাট করে রেগে যায়। সুতরাং রাগ নিয়ন্ত্রণ করতে পারা বিশাল এক গুণ।

ইসলামের একটা নীতি আছে। ধরুন, কেউ কোনো অন্যায় কাজ করল। আইনানুযায়ী তার বিরুদ্ধে ব্যবস্থা নেওয়ার ব্যাপারে ইসলামের অনুমতি আছে। এর স্বীকৃতি ইসলাম দেয়। তবে সুযোগ ও ক্ষমতা থাকা সত্ত্বেও কেউ যদি প্রতিশোধ না নিয়ে ক্ষমা করে দেয়, তাহলে তার জন্য আল্লাহর পক্ষ থেকে রয়েছে বিশাল পুরস্কার। আল্লাহ তায়ালা বলেন-

وَ جَزٰٓؤُا سَیِّئَةٍ سَیِّئَةٌ مِّثْلُهَا١ۚ فَمَنْ عَفَا وَ اَصْلَحَ فَاَجْرُهٗ عَلَى اللّٰهِ١ؕ اِنَّهٗ لَا یُحِبُّ الظّٰلِمِیْنَ

“খারাপের প্রতিদান সমপর্যায়ের খারাপ। অতঃপর যে মাফ করে দেয় এবং সংশোধ করে, তাকে পুরস্কৃত করা আল্লাহর দায়িত্ব। আল্লাহ জালিমদের পছন্দ করেন না।' 
(সূরা শুরা: ৪০)”

আমরা যখন কাউকে ক্ষমা করে দিই, তখন শুধু তাকে ক্ষমা করাই হয় না। তার কৃতকর্ম নিয়ে পুনরায় ভাবারও সুযোগ দেওয়া হয়। এতে সে অনুতপ্ত হয়। অন্যায় ও গর্হিত কাজ ছেড়ে সৎ ও কল্যাণের পথে ফিরে আসে। আর এটাই ইসলামের প্রত্যাশা। ইসলাম চায়—মানুষ সকল প্রকার অন্যায় কাজ বন্ধ করে দিক। সমাজে ন্যায়, ইনসাফ প্রতিষ্ঠিত হোক।

নবিজি একবার সাহাবিদের জিজ্ঞেস করলেন- 
“তোমাদের মধ্যে কাকে তোমরা অধিক শক্তিশালী মনে করো?' তাঁরা উত্তর দিলেন—'যে ব্যক্তি কুস্তিতে অন্যকে হারিয়ে দিতে পারে।' নবি করিম (সাঃ) বললেন—'সে প্রকৃত বীর নয়, যে কাউকে কুস্তিতে হারিয়ে দেয়; বরং সে-ই প্রকৃত বীর যে ক্রোধের সময় নিজেকে নিয়ন্ত্রণ করতে সক্ষম হয়। (সহিহ বুখারি ৫৬৮৪)

The strong man is not one who is good at wrestling, but the strong man is in fact one who controls himself when he is angry.

তাই রাসূল (সাঃ) সাহাবিদের সব সময় রাগ সংবরণের নসিহত করতেন।

আবু হুরায়রা (রাযিঃ) হতে বর্ণিত-
এক ব্যক্তি রাসূল (সাঃ) -কে বলল “আমাকে কিছু উপদেশ দিন।” তিনি (রাসুল (সাঃ) বললেন- “রাগ করো না।” লোকটি বারবার নবিজির নিকট উপেদশ চায়, আর তিনি বলেন “রাগ করো না, রাগ করো না।'' (সহিহ বুখারি: ১৫৩৫)

মানুষ হিসেবে রাগ হওয়াটাই স্বাভাবিক। প্রত্যেকের মধ্যে এই ফিতরাতটি বিদ্যামান। তবে ব্যক্তিভেদে রাগী মানুষ কয়েক ধরনের হয়। বিখ্যাত ইসলামি স্কলার ড. সালমান আল আওদা রাগান্বিত মানুষের শ্রেণিবিভাগ করেছেন এভাবে-

প্রথম: কিছু লোক আছে, যারা খুবই মন্থর গতিতে রাগে। তাদের রাগ ভাঙতেও বেশ সময়   লাগে। কোনোভাবে যদি একবার রেগে যায়, তাহলে তাকে স্বাভাবিক অবস্থায় নিয়ে আসতে অনেক কাঠখড় পোড়াতে হয়।

দ্বিতীয়: একশ্রেণির মানুষ আছে, যারা দ্রুতই রেগে যায় আবার দ্রুত রাগ পড়েও যায়। এমন মানুষের সঙ্গে একটু বুঝে-শুনে আচরণ করলেই সহজেই কাজ উদ্ধার করা যায়।

তৃতীয়: আরেক শ্রেণির মানুষ আছে যারা মন্থর গতিতে রাগে, কিন্তু দ্রুতই রাগ ভাঙে। এটাই তুলনামূলক সর্বোত্তম অবস্থা। এই সমস্ত লোকজন সচরাচর রেগে যায় না। কালেভদ্রে রেগে গেলেও দ্রুতই রাগ নিয়ন্ত্রণ করে আল্লাহর কাছে ইস্তেগফার করে। নিজের বোধে ও বিবেক ফিরে পায়।

চতুর্থ: এই পর্যায়ের লোকেরা দ্রুতই রেগে যায়, কিন্তু কিছুতেই রাগ কমে না। ক্ষোভ প্রশমিত হয় না। কারণে-অকারণে দ্রুতই রেগে যায়। একবার যদি রাগে, তবে সেই রাগ ভাঙানো বেশ কঠিন হয়ে পড়ে। এ ধরনের লোকদের থেকে সাবধান থাকতে হয়।

আরব বিশ্বের অত্যন্ত জনপ্রিয় ইসলামিক স্কলার, দাঈ ও সুবক্তা ড. শাইখ আইদ আল কারনি (হাফিজাহুল্লাহ) তাঁর এক বক্তৃতায় বলেন—'আমাকে যদি পঞ্চাশ বছরের অভিজ্ঞতালব্ধ উপদেশ করতে বলা হয়, তাহলে আমি চারটি বাক্য বলব। আরও পঞ্চাশ বছর পর যদি আবারও আমার কাছে উপদেশ চাওয়া হয়, তাহলেও আমি এই চারটি বাক্যই বলব। এই চারটি বাক্যের মধ্যে অন্যতম একটি ছিল—'লা তাগদাব' অর্থাৎ রেগে যাবেন না। তাঁর পঞ্চাশ বছরের অভিজ্ঞতালব্ধ চারটি উপদেশবাক্য হলো— 

১. লা তাহজান– হতাশ হবেন না।
২. লা তাখাফ – ভয় পাবেন না।
৩. লা তাগদাব - রেগে যাবেন না।
৪. লা তাসখাত - অসন্তুষ্ট হবেন না। 

এ পর্যায়ে আমরা রাগ নিয়ন্ত্রণ নিয়ে ছোট্ট কিন্তু দারুণ শিক্ষণীয় একটা গল্প শুনব। 

ছোট্ট একটি ছেলে খুব রাগী। বাবা কিছুতেই ছেলের রাগ নিয়ন্ত্রণে আনতে পারছেন না। একদিন বাবা ছেলেকে স্নেহের পরশে কাছে ডাকলেন। একটি পেরেকভর্তি ব্যাগ দিয়ে বললেন “যতবার তুমি রেগে যাবে, ততবার একটি করে পেরেক আমাদের বাগানের কাঠের বেড়াতে লাগিয়ে আসবে। এটা তোমার প্রতি আমার আদেশ।"

প্রথমদিনেই ছেলেটিকে বাগানে গিয়ে ৩৭টি পেরেক মারতে হলো।। কারণ, সে এদিন ৩৭ বার রেগে গিয়েছিল। ক্রমশ সে উপলব্ধি করছিল, তার রাগ অনেক বেশি—৩৭ বার পেরেক মারতে হয়েছে। আরও ভাবল, কষ্ট করে পেরেক মারার চেয়ে রাগ কমিয়ে দেওয়া সহজ। ছেলেটি পেরেক মারার কষ্ট লাঘব করতে করতে রাগ নিয়ন্ত্রণে আনা শিখে গেল। ধীরে ধীরে পেরেক মারা কমতে থাকল এবং অবশেষে একদিন তাকে আর একটি পেরেকও মারতে হলো না।

বাবা বুঝলেন, তার প্রিয় সন্তান রাগ নিয়ন্ত্রণে এনেছে। এবার তিনি তাকে প্রতিদিন বাগানের বেড়ার একটি করে পেরেক তুলে ফেলতে বললেন। বাবার আদেশ পালন করল ছেলেটি। পেরেক তোলা শেষ হয়ে গেলে তার বাবা তাকে বাগানে নিয়ে কাঠের বেড়াটি দেখিয়ে বললেন—'দেখ, কাঠে পেরেকের গর্তগুলো এখনও রয়ে গেছে। কাঠের বেড়াটি কখনো আগের অবস্থায় ফিরে যাবে না। যখন তুমি কাউকে রেগে গিয়ে কিছু বলো, তখন তার মনে ঠিক এমন একটা আঁচড় পড়ে যায় যা কখনোই আর মুছে যায় না বেটা। তাই নিজের রাগকে নিয়ন্ত্রণ করতে শেখো। মানসিক ক্ষত অনেক সময় শারীরিক ক্ষতের চেয়েও ভয়ংকর।

রাগের ক্ষতিকর দিকঃ 
কেউ যখন রাগান্বিত হয়ে পড়ে, তখন তার দেহে অ্যাড্রেনালিন (Adrenaline) নামক একপ্রকার হরমোন নিঃসরণ শুরু হয়। এতে মানুষ উত্তেজিত হয় এবং তার হার্টবিট বেড়ে যায়। এটা অতিমাত্রায় নিঃসরিত হলে হার্ট অ্যাটাকও হতে পারে। রাগের কারণে মুখভঙ্গি ও শারীরিক অভিব্যক্তি (Facial Expression & Body Language) বদলে যায়। তার সাইকোলজিক্যাল রেসপন্স অ্যাবনরমাল হয়ে কাজ করতে থাকে। ফলে সে মারাত্মকভাবে রিঅ্যাক্ট করে, চিৎকার-চেঁচামেচি করে, মারামারি করতে চায়, ভাঙচুর করতে চায়। যে হরমোন নিঃসরণ হওয়ার ফলে মানুষ রেগে যায়, সে হরমোনের ধরনটাই এমন। Adrenaline triggers the body's fight response.

এই রাগের কারণে কখনো কখনো- 
ক. পারস্পরিক সম্পর্ক নষ্ট হয়।
খ. বন্ধুত্ব বিনষ্ট হয়।
গ. স্বামী-স্ত্রীতে বিচ্ছেদ ঘটে।
ঘ. মারামারি ও হতাহতের ঘটনা ঘটে। 

রাগের ক্ষতিকর দিক নিয়ে একটা ঘটনা বলি— 
“একটি ছোট্ট মেয়ে বাবার পাশে দাঁড়িয়ে তার কাজ দেখছে। বাবা নিজের গাড়ির ময়লা পরিষ্কার করছেন। গাড়িটি ধুলোয় একাকার। মেয়েটা হঠাৎ করে একটি চক দিয়ে গাড়িটার ওপর কীসব আঁকিঝুঁকি করতে লাগল। এটা দেখে বাবা ভীষণ রেগে গেলেন। হুংকার দিয়ে বললেন- “এত কষ্ট করে পরিষ্কার করছি, আর তুই সেটা নষ্ট করছিস!” বলেই কষে এক চড় বসিয়ে দিলেন মেয়েটির গালে। মারের চোটে মাটিতে পড়ে গেল মেয়েটি। ব্যথায় কাঁদতে শুরু করল। তারপর মনের দুঃখে ঘরের দিকে চলে গেল। বাবা মেয়ের আঁকিঝুঁকির জায়গাটা আবার পরিষ্কার করতে গিয়ে লক্ষ করলেন, সে কিছু একটা লিখেছে। মনোযোগ দিয়ে পড়ে দেখলেন, তার মেয়ে ছোট্ট হাতে লিখেছে- “আমার বাবা অনেক ভালো।" অনুশোচনায় দগ্ধ হলেন বাবা, কিন্তু ততক্ষণে ছোট্ট মেয়েটির মনে কষ্টের বিশাল ছাপ বসে গেছে। আসলে রাগ বা উত্তেজনাকে দমন করতে না পেরে বাবা যে আচরণটি করলেন, তা আর কখনোই তাকে স্বস্তি দেবে না। রাগ কখনো আমাদের জন্য কল্যাণ বয়ে আনে না: আনে শুধু তিতা আর কষ্ট। এ পর্যায়ে রাগের কিছু কুফল নিয়ে আলোচনা করা যাক।

পারিবারিক অশান্তি: রাগের কুফলের সবচেয়ে নির্মম বলি হয় আমাদের পরিবারের সদস্যরা। আমরা অনেকেই পরিবারে বেশি রেগে যাই, সন্তানের ওপর রেগে যাই, সেন্টিমেন্টে আঘাত দিয়ে কথা বলি। একটি সম্পর্ক গড়তে সময় লাগে, কিন্তু রাগের মাথায় এমন কথা বলে ফেলি। যার ফলে অনেক বছরের সম্পর্ক এককথায় নষ্ট হয়ে যায়। আপনি মনে করছেন রাগ দেখালে স্ত্রী-সন্তান আপনার অনুগত থাকবে, কিন্তু বাস্তবতা হলো—রাগী মানুষকে কেউ পছন্দ করে না; এমনকী সন্তানরাও রাগী মা-বাবাকে পছন্দ করে না।

মূলত উত্তেজনা কখনোই কোনো সমস্যার সমাধান দিতে পারে না। কণ্ঠস্বর বাড়িয়ে আরেকজনকে চুপ করিয়ে দেওয়া যায়, কিন্তু মনের কথাটা বোঝানো যায়। না। কথাটা তার কানে ঢুকবে, কিন্তু হৃদয়ে প্রবেশ করবে না। বোঝাতে গেলে কণ্ঠস্বরকে নামাতে হবে। যত কন্ঠস্বর নামাতে পারব, ততই কথাটা তার ভেতরে ঢুকবে। হৃদয় থেকে কোমলভাবে কথা বললে সেটা অন্যের হৃদয়ে প্রবেশ করে।

মানসিক প্রশাস্তি নষ্ট: প্রতিটি মানুষ স্ফটিক-স্বচ্ছ অন্তর নিয়ে জন্মগ্রহণ করেন। ধীরে ধীরে পারিপার্শ্বিক নেতিবাচকতায় প্রভাবিত হয়ে আপনি যখন রেগে যাচ্ছেন, তখন এই অন্তরে নেগেটিভ প্রভাব পড়ে। অন্তরে যত নেগেটিভ প্রভাবের পরিমাণ বাড়তে থাকে, আপনার মনের প্রশান্তি তত কমতে থাকে। যত রেগে যাবেন, বাইরের কেউ কিছু বলুক আর না বলুক, আপনি কখনো প্রশান্তিতে থাকতে পারবেন না। নিজেই ভেবে দেখুন, আপনার যখন রাগ থাকে, তখন ভেতরে প্রশান্তি অনুভব করেন কি না? কাউকে কষ্ট দিয়ে, দুর্ব্যবহার করে কখনো মনে শাস্তি পাওয়া যায় না।

শারীরিক ক্ষতি: গবেষণায় দেখা গেছে, রেগে ক্ষিপ্ত হওয়ার দুঘন্টার মাঝে আপনার মস্তিষ্কে রক্তক্ষরণ বা রক্ত জমাট বাঁধতে পারে যা স্ট্রোকের সম্ভাবনা বহু গুণে বাড়িয়ে দেয়। অপ্রকাশিত রাগ—যা আমরা দমিয়ে রাখি, তার সাথে হৃদরোগের গভীর সম্পৃক্ততা রয়েছে বলে মনে করেন মনোবিজ্ঞানীগণ। গবেষণায় আরও দেখা গেছে-রাগ যাদের চারিত্রিক বৈশিষ্ট্যগুলোর একটি, তাদের হৃদরোগ হওয়ার সম্ভাবনা অন্যদের তুলনায় অনেক বেশি। আমরা যখন রেগে যাই, আমাদের দেহে কিছু জৈব রাসায়নিক পরিবর্তন ঘটে। যেমন হার্টরেট, ব্লাডপ্রেসার এবং শ্বাস-প্রশ্বাসের হার বেড়ে যায়। বিশেষজ্ঞরা বলেছেন—দীর্ঘ সময় ধরে যদি এই রেসপন্স চলতে থাকে, তাহলে অনেক ধরনের ত্রুনিক রোগ হতে পারে। যেমন : ইনসমনিয়া, হাইপারটেনশন,ডায়াবেটিস,অ্যাজমা,আলসার,মৃগী,কোষ্ঠকাঠিন্য, মাইগ্রেন,ব্যাকপেইন,ফুসফুসের অসুখ,এমনকী ক্যানসারও। এ ছাড়াও রোগ প্রতিরোধ ক্ষমতা এবং আয়ুষ্কালের ওপরও রাগের প্রভাব আছে। বলা হয়—যারা হাসিখুশি মানুষ, তারা দীর্ঘদিন বাঁচে। তাহলে কি চিন্তিত আর রাগান্বিত মানুষের ক্ষেত্রে ব্যাপারটি উলটো? গবেষকরা বলেছেন, রাগ ও স্ট্রেস আমাদের স্বাস্থ্যকে গভীরভাবে প্রভাবিত করে। কেউ যদি সার্বক্ষণিক চিন্তিত ও রাগান্বিত থাকেন, তাহলে তিনি নিজের আয়ু কমিয়ে ফেলছেন।

জীবনে সফলতার পথে বড়ো বাধা মস্তিষ্ক আমাদের সবচেয়ে নির্ভরযোগ্য বন্ধু। যে মস্তিষ্কের কারণে আমরা পৃথিবীতে কর্তৃত্ব করছি, রেগে যাওয়ার কারণে সে মস্তিষ্ক হয়ে যায় অকর্মণ্য। যখন রেগে যাই, উত্তেজিত হই, তখন এই সুপার কম্পিউটার মস্তিষ্কের সূক্ষ্ম নিউরনগুলো একে অপরের সাথে যোগাযোগ করতে পারে না। তখন ব্রেইনের ওয়েব ফ্রিকুয়েন্সি আলফা, বিটা ছাড়িয়ে একেবারে গামা লেভেলে চলে যায়। নিউরনের মধ্যে যখন যোগাযোগ অচল থাকে, তখন সে অতীত স্মৃতি থেকে শিক্ষা নিতে পারে না। হার্ভার্ড ডিসিমন সাইন্স ল্যাবরেটরির জেনিফার লারনার দেখেছেন- মানুষ যখন রেগে যায়, তখন সে সিদ্ধান্ত নেওয়ার আগে খুব বেশি ভাবতে চায় না, বোকাদের মতো চিন্তা করে এবং উদ্ভূত পরিস্থিতির জন্য অন্যকে দোষারোপ করে। রেগে গেলে মানুষের কোনো কিছুতে মনোনিবেশ (Concentrate) করার ক্ষমতা কমে যায় এবং শুধু রাগের বিষয় ছাড়া আর কোনো কিছু মাথায় থাকে না। তাই ইসলাম আমাদের শিখিয়েছে—‘রাগান্বিত অবস্থায় সিদ্ধান্ত নিয়ো না, শপথ করো না, আদেশ দিয়ো না এবং শাস্তি দিয়ো না।'

রাগ ব্যক্তিত্ব নষ্ট করে: রাগ আপনার ব্যাপারে জনমনে একটা নেগেটিভ ধারণা তৈরি করে; যা আপনার ব্যক্তিত্ব বা ইমেজকে নষ্ট করে। প্রত্যেক মানুষই চায়, সবার কাছে তার গ্রহণযোগ্যতা থাকুক। লোকজন তাকে ভালোবাসুক, তার কাছে আসুক, তার ব্যাপারে একটা পজেটিভ ধারণা রাখুক। কিন্তু যখনই মানুষ দেখবে যে আপনি বদমেজাজি, অল্পতে চটে যান, তখন আর কাউকে কাছে পাবেন না। সবাই আপনাকে এড়িয়ে চলার চেষ্টা করবে।

এবার আমরা আল্লাহর রাসূল (সাঃ) -এর দিকে তাকাই। নবিজির সিরাহ বা জীবনী যদি পড়ি, তাহলে দেখব পুরো জিন্দেগিতে অগণিত মানুষ তাঁকে কষ্ট দিয়েছে। নবুয়ত পাওয়ার পর মক্কার তেরো বছর ছিল তাঁর কষ্ট ও দুর্দশায় পূর্ণ। সবাই তাঁকে চরম কষ্ট দিয়েছে কি কাছের মানুষ, কি দূরের মানুষ। তারপরও তিনি রাগান্বিত হতেন না।
তায়েফের ঘটনা আমরা প্রত্যেকেই জানি। নেতাদের প্ররোচনায় দুষ্ট বালকরা পাথর ছুড়ে নবিজির শরীর রক্তাক্ত করে দিয়েছিল। রাসূল (সাঃ) বর্ণনা করে রক্তের পরিমাণ এত বেশি ছিল যে, তাঁর জুতার তলাটা রক্তে পূর্ণ হয়ে গিয়েছিল।

এরপর জিবরিল (আঃ) যখন প্রতিশোধ নিতে আল্লাহর রাসূল (সাঃ) এর কাছে অনুমতি চাইলেন, তখন দয়ার নবির উত্তর ছিল—'(না, তা হতে পারে না) বরং আমি আশা করি—মহান আল্লাহ তাদের বংশে এমন সন্তান দেবেন, যারা এক আল্লাহর ইবাদত করবে, তাঁর সঙ্গে কাউকে শরিক করবে না।' (সহিহ বুখারি: ৪৫৪)

তবে হ্যা, আল্লাহর বিধানের লঙ্ঘন হলে তিনি রেগে যেতেন। আর এটা হলো মুত্তাকিদের একটি বৈশিষ্ট্য। মুত্তাকিরা সব জায়গায় রাগ দেখায় না; বরং আল্লাহর খুশির জন্য রাগ নিয়ন্ত্রণ করে। কিন্তু যেখানে রেগে যাওয়া অপরিহার্য, সেখানে তারা রেগে যায়।

আয়িশা (রাযিঃ) থেকে বর্ণিত, তিনি বলেন- 
“রাসূলুল্লাহ (সাঃ) কখনো নিজের কোনো ব্যাপারে কারও কাছ থেকে প্রতিশোধ গ্রহণ করেননি। তবে কেউ মহান আল্লাহর কোনো নিষিদ্ধ কাজ করে ফেললে তার যথাবিহিত শাস্তির ব্যবস্থা করতেন। (আল জামে বাইনাস-সহিহাইন: ৩১৮৪)

আলি (রাযিঃ) -এর একটি বিখ্যাত ঘটনা আমরা মনে হয় সকলেই জানি। 

‘আলি (রাযিঃ) এক যুদ্ধে অমুসলিম বাহিনীর এক সেনাকে সম্মুখযুদ্ধে ধরাশায়ী করলেন এবং তাকে হত্যা করতে উদ্যত হলেন। এমন সময় লোকটি আলি -এর মুখে থুথু নিক্ষেপ করল। সঙ্গে সঙ্গে তিনি লোকটিকে ছেড়ে দিয়ে কয়েক পা পিছিয়ে গেলেন। ওই সেনা বেশ অবাক হয়ে জিজ্ঞেস করল- 'আপনি তো আমাকে হত্যা করতে পারতেন, ছেড়ে দিলেন কেন?' উত্তরে আলি (রাযিঃ) বললেন—'তোমার সঙ্গে আমার ব্যক্তিগত কোনো বিরোধ নেই। তোমার সঙ্গে যুদ্ধ করেছি শুধু অবিশ্বাস ও আল্লাহর প্রতি বিদ্রোহ করার কারণে। আমার মুখে থুথু নিক্ষেপের পর তোমার প্রতি আমার আক্রোশ চলে এসেছিল। এই অবস্থায় যদি আমি তোমাকে হত্যা করতাম, তবে তা হতো আমার ব্যক্তিগত ক্ষোভ ও প্রতিশোধস্পৃহার বহিঃপ্রকাশ—যা আমি কখনোই চাই না।' (সাহাবা চরিত)

কতই না উত্তম শিক্ষা রয়েছে এই গল্পের মধ্যে। তাই আমাদের ভালোবাসা রাগ-ক্ষোভ সবই হবে আল্লাহর সন্তুষ্টির জন্য ব্যক্তিগত কারণে নয়। রাসূল (সাঃ) বলেছেন- 
‘যে কেউ আল্লাহর জন্যই ভালোবাসে এবং আল্লাহর জন্যই ঘৃণা করে এবং (কাউকে কিছু) দিয়ে থাকে আল্লাহর জন্যই এবং (কাউকে কিছু) দেওয়া থেকে বিরত থাকেও আল্লাহরই জন্য, তাহলে তার ঈমান পরিপূর্ণ হলো।' (আবু দাউদ: ৪৬৮১) 
একবার তাহাজ্জুদের সময় রাসূলুল্লাহ (সাঃ) আলি ও ফাতিমা (রাযিঃ) কে ডাকতে গেলেন। গিয়ে বললেন- 'তোমরা তাহজ্জুদ নামাজ পড়ছ না কেন?'

আলি (রাযিঃ) একটি কৌশলী জবাব দিলেন—'ইয়া রাসূলাল্লাহ! আমাদের রুহ তো আল্লাহর হাতে। তিনি যখন আমাদের জাগাতে ইচ্ছা করবেন, তখন জাগিয়ে দেবেন।' 
এমন জবাব শুনে নবিজির রাগ হলো। তিনি নিজের উরুতে আঘাত করতে করতে কুরআনের একটি আয়াত তিলাওয়াত করলেন-

وَ كَانَ الْاِنْسَانُ اَكْثَرَ شَیْءٍ جَدَلًا

‘মানুষ অধিকাংশ ব্যাপারেই তর্কপ্রিয়।' (সূরা কাহাফ: ৫৪)

আলি (রাযিঃ) কে আর কিছু না বলে এই আয়াত তিলাওয়াত করতে করতেই নবিজি চলে গেলেন। (সহিহ বুখারি: ১১২৭) 
এখানে একটি শিক্ষণীয় বিষয় হলো নবিজি নিজের উরুর ওপর আঘাত করে রাগ প্রশমন করেছিলেন। অন্য কাউকে আঘাত করে কিংবা ধ্বংসাত্মক কোনো আচরণের মাধ্যমে রাগ নিয়ন্ত্রণ করেননি। কিন্তু আমরা কী করি? একবার রাগ উঠে গেলে আর রক্ষা নেই। চোখের সামনে যাই থাকুক, হোক কোনো ব্যক্তি বা বস্তু; তার ওপর আঘাত করে রাগের প্রতিক্রিয়া ঝেড়ে ফেলি । যেমন: ঘরের আসবাবপত্র ভাঙচুর, নিজের স্ত্রী-সন্তান বা অন্য যেকোনো ব্যক্তিকে অকথ্য ভাষায় গালিগালাজ; এমনকী গাছপালা কিংবা প্রাণীর সাথেও অসৌজন্যমূলক আচরণ করি। এ ধরনের কর্মকাণ্ড সম্পূর্ণরূপে রাসূল (সাঃ)-এর সুন্নাহ পরিপন্থি।

তাই আমাদের রাগ নিয়ন্ত্রণ করার কৌশল জানতে হবে। রাগ হলো বারুদের গুদামের মতো। আগুনের স্ফুলিঙ্গের ছোঁয়ায় সবকিছু ধ্বংস করে দিতে পারে এই রাগ। এ কারণে রাগ নিয়ন্ত্রণের কোনো বিকল্প নেই। রাগ অন্যান্য ইমোশনগুলোর মতো স্বাভাবিক একটি ইমোশন। এটি একটি লিমিট পর্যন্তই আমাদের জন্য উপকারী। যেমন কোনো কাজ করার জন্য উদ্যমী করে তোলা, না বলতে পারা কথাগুলো বলে ফেলা। কিন্তু লিমিট পেরোলেই রাগের চেয়ে খারাপ ইমোশন আর একটিও হয় না। রাগ যদি ভুল সময়ে ভুল জায়গায় চলে আসে, তাহলে নানাভাবে এটা আমাদের ক্ষতিগ্রস্ত করতে পারে। তাই নিজের রাগ নিয়ন্ত্রণ করতে শেখাটা অত্যন্ত প্রয়োজনীয় একটি স্কিল। তাহলে কীভাবে আমরা রাগের বহিঃপ্রকাশ করব এবং কীভাবেই-বা রাগকে নিয়ন্ত্রণ করব?

রাগ নিয়ন্ত্রণ করার জন্য মনোবিজ্ঞানীদের গবেষণা এবং আধুনিক বইপত্রের কোনো অভাব নেই। রাগ নিয়ন্ত্রণের কোর্স এবং প্রোগ্রামগুলো পাশ্চাত্যের দেশে একটি বিরাট ব্যাবসা। সেসব দেশের একটা বিরাটসংখ্যক লোক মেন্টাল স্ট্রেসে ভোগে। বিশেষ করে বড়ো বড়ো কোম্পানিগুলো তাদের সেলস এবং কাস্টমার সাপোর্ট কর্মচারীদের রাগ নিয়ন্ত্রণের ওপর কোর্স করতে বাধ্য করেন। কারণ, কোম্পানির কাস্টমার হারানো এবং অর্থনৈতিক ক্ষতির একটি বড়ো কারণ-কর্মচারীদের রাগ অথবা রাফ বিহেইড।

রাগ নিয়ন্ত্রণের জন্য মনোবিজ্ঞানীদের গবেষণা করে বের করার পদ্ধতিগুলো প্রায় দেড় হাজার বছর আগে থেকেই আমরা জানতাম। কারণ, আল্লাহ ও তাঁর রাসূল (সাঃ) আমাদের শিখিয়েছেন কীভাবে রাগ দমন করতে হয়। ইসলাম মানুষের সকল কার্যাবলি নিয়ে আলোচনা করেছে। তেমনই রাগ নিয়ন্ত্রণের পদ্ধতির ব্যাপারেও আলোচনা করেছে। আমরা কুরআনিক গাইডলাইন এবং রাসূল (সাঃ) -এর সুন্নাহ থেকে রাগ নিয়ন্ত্রণের বেশ কিছু পদ্ধতি শিখতে পারি।

প্রথম পদ্ধতি: দুআ পড়াঃ সকল কাজে আল্লাহরই দারস্থ হওয়া ইসলামের শিক্ষা। তাই রাগ নিয়ন্ত্রণের জন্যও আমরা সর্বপ্রথম আল্লাহর কাছেই সাহায্য চাইব।

একবার দুজন সাহাবি নবিজির সামনে পরস্পরের সাথে রাগারাগি করলেন। উত্তপ্ত বাক্য বিনিময়ও হলো। রাগের আতিশয্যে একজনের চেহারা তো টগবগে লাল হয়ে গেল, রগগুলো ফুলে উঠল। আমাদের সামনে দুজন লোক তর্কাতর্কি, রাগারাগি বা গালাগালিতে লিপ্ত হলে আমরা কী করি? ধমক দিয়ে দুজনকে চুপ করতে বলি অথবা রেগে গিয়ে দুজনকে গালাগালি শুরু করি। কিন্তু নবিজির সামনে যখন দুজন সাহাবি এমনটা করলেন, নবিজি তাদের ধমকও দিলেন না, রাগারাগিও করলেন না। বললেনও না যে, তোমরা দুজনেই খারাপ। বললেন—'আমি এমন একটি দুআ জানি, যেটা পড়লে রাগ দূর হয়ে যাবে।'

দুআটি কী? দুআটি হলো— 
'আমি বিতাড়িত শয়তান থেকে আল্লাহর কাছে আশ্রয় কামনা করছি।' (সহিহ বুখারি: ৩২৮২)

এটা হলো রাগ কমানোর দুআ। কেউ যদি রাগের মধ্যে এই দুআটি পড়ে, আশা করা যায় আল্লাহ তায়ালা তার রাগ কমিয়ে দেবেন।

দ্বিতীয় পদ্ধতি: চুপ থাকাঃ রেগে গিয়ে অনেকে বাক্যবাণ ছুড়তে থাকে, অশ্লীল-অশ্রাব্য ভাষায় গালি দিতে থাকে। একজন রাগান্বিত ব্যক্তি কী বলে, সে হয়তো নিজেই টের পায় না। কারণ, রাগান্বিত হলে হৃদস্পন্দন ও রক্তচাপ বৃদ্ধি পায় যা আমাদের চিন্তাশক্তিকে কমিয়ে দেয়। তাই এ সময় আমরা যত বেশি কথা বলব, ভুল হওয়ার সম্ভবনা তত বেশি হবে। অপরদিকে চুপ থাকা আমাদের শান্ত হতে সহযোগিতা করবে।

বিশ্বনবি (সাঃ) বলেন-
‘তোমাদের মধ্যে কেউ রাগান্বিত হলে সে যেন নীরবতা অবলম্বন করে।” (ইমাম বুখারি, আদাবুল মুফরাদ: ২৪৪)

প্রত্যেকটি ঘটনাকে ভিন্ন ভিন্ন প্রেক্ষাপট, পরিস্থিতি অনুযায়ী একাধিক দৃষ্টিকোণ হতে আলোচনা করা যায়। আমাদের রাগান্বিত হওয়ার অন্যতম একটি কারণ হলো—অন্যরা যা বলছে তা ঠিক না, আমি যা বলছি বা মনে করছি সেটাই একমাত্র সঠিক—এমনটা ভাবা। কিন্তু আমার দৃষ্টিতে এখন যেটাকে সঠিক মনে হচ্ছে, স্থান-কাল ও পাত্র ভেদে তা সঠিক না-ও হতে পারে।

তাই স্ট্যান্ডার্ডবিহীন একটা বিষয়কে কেন্দ্র করে আমরা যদি রাগের মাথায় শুরু চালিয়ে যাই এবং নিয়ন্ত্রণহীনভাবে কিছু করে ফেলি, তবে এর জন্য পরবর্তী সময়ে অনুশোচনায় ভুগতে হতে পারে। এমনও হতে পারে, আমার পূর্বের উপলব্ধিটাই সঠিক ছিল না। পরে হয়তো সেটা বুঝতে পেরেছি।

তাই রাগ নিয়ন্ত্রণের দ্বিতীয় পদ্ধতি হলো রাগ উঠলেই চুপ থাকা। কেউ যদি আমাদের সাথেও রাগান্বিত হয়, তবে আমাদেরও উচিত হবে তার সাথে তর্কে না জড়িয়ে বরং চুপ থাকা। রাগ কমে গেলে এবং মেজাজ ভালো থাকলে বোঝানোর চেষ্টা করা; অন্যথায় রাগ আরও বেড়ে যেতে পারে।

বিভিন্ন বৈজ্ঞানিক গবেষণায় থেকে দেখা গেছে, শর্ট টেম্পার্ড হওয়ার কারণে যে সেনসেশন হয়, সেটা সাধারণত কয়েক সেকেন্ড স্থায়ী থাকে। অর্থাৎ রাগ বেরিয়ে আসার আগে আমরা যে অসহ্যকর অনুভূতি অনুভব করি, সেটা স্থায়ী হয় অল্প কয়েক সেকেন্ড। এই সময়ের মধ্যে রাগ প্রকাশ করে ফেললে তা বারবার হতে থাকে, রাগ আরও বাড়তে থাকে। কিন্তু যদি কোনোরকম রিঅ্যাক্ট না করে চুপ থেকে কয়েক সেকেন্ড কাটিয়ে দিতে পারি, তাহলে সেই সেনসেশনটা নষ্ট হয়ে যায় এবং আমরা নিজেদের ওপর আবার নিয়ন্ত্রণ ফিরে পাই।

তৃতীয় পদ্ধতি: কার্যকলাপ (Action) কমিয়ে দেওয়া রাগের সময় আমাদের গতিবিধি কমিয়ে দিলে রাগ দ্রুত কমে যায়। কিন্তু আমরা করি তার উলটো। আমরা রাগের সময় আরও বেশি সক্রিয় হই। বসে থাকলে দাঁড়িয়ে যাই, অস্থিরতা আর ছোটাছুটি শুরু করি। ফলে আরও বেশি ভুল হয় না, এটা করা যাবে না; বরং তখন কার্যকলাপ কমিয়ে দিতে হবে। অর্থাৎ দাঁড়ানো থাকলে বসে যেতে হবে। বসা থাকলে শুয়ে যেতে হবে।

বিশ্বনবি (সাঃ) বলেন—
তোমাদের কেউ যদি দাঁড়ানো অবস্থায় রাগান্বিত হয়, সে যেন বসে পড়ে। এতে যদি তার রাগ কমে, তাহলে তো ভালো; অন্যথায় সে যেন শুয়ে পড়ে।' (সুনানে আবু দাউদ: ৪৭৮২)

অর্থাৎ রাগের মুহূর্তে আমাদের বর্তমান গতিশীল অবস্থা বদল করে ক্রমান্বয়ে অধিকতর স্থিরাবস্থার দিকে যেতে হবে।

এভাবে অ্যাকশন কমিয়ে দিয়ে রিলাক্সেশনের মাধ্যমে রাগ নিয়ন্ত্রণ করা যায়। রাগের সময় আমাদের শরীরের কিছু স্ট্রেস হরমোন নিসৃত হয়। রিলাক্সেশন। করলে সেটাতে সামঞ্জস্যতা চলে আসে। সাধারণত তিনভাবে রিলাক্সেশন করা যায়। সহজটা হলো—শ্বাস-প্রশ্বাসের মাধ্যমে রিলাক্স হওয়া। যে অবস্থায়ই আপনি থাকুন না কেন—এ পদ্ধতিতে চেষ্টা করতে পারেন। সেটা হলো-নাক দিয়ে ধীরে ধীরে শ্বাস টেনে পেটের দিকে নিয়ে ৪-৫ সেকেন্ড ধরে রেখে পরে দুই ঠোটের মাঝ দিয়ে আস্তে আস্তে নিশ্বাস ছেড়ে দেওয়ার অভ্যাস করা। এভাবে লম্বা কয়েকটি দম নিলে রিলাক্সেশনের মাধ্যমে রাগ নিয়ন্ত্রণ করা যাবে।

চতুর্থ পদ্ধতি: অজু করাঃ রাসূলুল্লাহ (সাঃ) বলেন- 
‘রাগ আসে শয়তান থেকে শয়তানকে আগুন থেকে তৈরি করা হয়েছে। আগুনকে নেভাতে পারে কেবল পানিই। অতএব, তোমাদের কারও রাগ হলে সে যেন অজু করে নেয়।' (সুনানে আবু দাউদ: ৪৭৮৪, হাদিসটি জয়িফ)

নবিজির কথার সিকুয়েন্স দেখুন— 
রাগ আসে শয়তান থেকে শয়তান আগুনের তৈরি আগুন নেভাতে পানি লাগে রাগের আগুন নেভাতে অজু লাগে অজুর অন্যতম একটি উপকারিতা হলো-অজু শরীর শীতল করে। অর্জু করলেই শরীরে একটা সজীব প্রশান্তি চলে আসে। তাই অঞ্জু রাগ কমাতে ও মানসিক প্রশান্তি আনতে সহায়ক ভূমিকা পালন করে। এ ছাড়াও অঙ্গুর আধ্যাত্মিক শক্তি আছে। যেমন—সাধারণত ইবাদতের মাধ্যমে আল্লাহর সান্নিধ্যে যাওয়ার জন্য আমরা অঞ্জু করি। এর মাধ্যমে শরীরে একটা পবিত্রতার অনুভূতি চলে আসে। আর এমন পবিত্র অবস্থায় রেগে থাকাটা কঠিন।

রাগ নিয়ন্ত্রণের পঞ্চম পদ্ধতি: ক্ষমা করাঃ ক্ষমা মহৎ গুণ। আমরা যদি বেশি বেশি ক্ষমা করার অভ্যাস করতে পারি, তাহলে খুব সহজেই আমরা রাগকে নিয়ন্ত্রণ করতে পারব। কারও প্রতি অন্তরে ক্ষোভ, হিংসা অথবা রাগ পুষে বড়ো করলে এটা নিজেরই ক্ষতি করে। হিংসা আপনার নিজেকেই জ্বলে-পুড়ে ছারখার করে ফেলবে (It burns yourself inside) । নিজের সুখের জন্যই অন্যকে ক্ষমা করতে শিখুন এবং মনটাকে ফ্রেশ রাখুন। জীবনটাকে উপভোগ করুন। কারও প্রতি ক্ষোভ বা হিংসা হলে জ্বালা-পোড়ার কষ্টটা তার চেয়ে আপনারই বরং বেশি! কাউকে ক্ষমা করলে ক্ষমাপ্রাপ্ত লোকটির আগেই আপনি নিজেই ভেতর থকে একটা মনোদৈহিক প্রশান্তি অনুভব করবেন। তাই, রাগ, ক্ষোভ ও হিংসাকে ‘না’ বলুন। মানুষকে ক্ষমা করুন। মনটাকে নির্ভার রাখুন।

কুরআন আমাদের জন্য সাইকোলজিক্যাল গাইডবুক। কুরআন আমাদের সঠিক জীবন-দর্শন শিক্ষা দেয়। কুরআন সব সময় উত্তম মানবীয় আচরণকে (Good Human Behavior) প্রোমোট করে। রেগে গেলে বিশ্বাসীদের কী ধরনের রিঅ্যাক্ট করা উচিত, সেটার বর্ণনা দিতে গিয়ে আল্লাহ তায়ালা বলেন-

وَ اِذَا مَا غَضِبُوۡا هُمۡ یَغۡفِرُوۡنَ

‘যখন তারা রেগে যায়, তখন সাথে সাথে তারা ক্ষমা করে ব্যাপারটা ছেড়ে দেয়।' (সূরা আশ-শুরা: ৩৭)

মানুষ ভুল করবে—এটাই স্বাভাবিক। কোনো মানুষই শতভাগ সঠিক নয়। তাই কারও ভুলের জন্য রেগে যাওয়াটা কোনো বুদ্ধিমানের কাজ না। রেগে গেলে কি ভুলটা ঠিক হয়ে যাবে? না। তাহলে ভাবুন, যা হওয়ার হয়ে গেছে: রাগ না করে ক্ষমা করে দিন। এতে করে পরবর্তী সময়ে আপনার নিজেরই ভালো লাগবে। ক্ষমা করতে শিখুন। মনের মধ্যে রাগ পুষে রাখলে আখেরে ক্ষতি আপনারই। নিজের এই একপেশে চিন্তায় ডুবে থাকলে ভালো কিছু ভাবার ক্ষমতাটাই না চলে যায়।

ক্ষমা করতে শিখুন। প্রতিশোধপরায়ণ হয়ে কখনো ভালো কিছু হয় না। যার ওপর আপনি রেগে আছেন, সে হয়তো আপনাকে নিয়ে মোটেই চিন্তিত নয়; অথচ আপনি সেই ব্যক্তিকে নিয়ে নিজের মনে রাগ পুষে রেখে নিজেই কষ্ট পাচ্ছেন। তাই মনে রাগ, হিংসা-বিদ্বেষ পুষে না রেখে মন থেকে ক্ষমা করে দিন;

এতে করে আপনি নিজেই শাস্তি পাবেন। অন্যের প্রতি রাগ, ক্ষোভ, ঘৃণ হিংসা, বিদ্বেষ হলো এমন এক বিষ- যা মানুষ নিজে পান করে, কিন্তু মনে করে, মারা যাবে প্রতিপক্ষ! রাগ মানুষের প্রকৃতিগত একটা স্বভাব। এই স্বভাবের ভালো দিক যেমন আছে তেমনি খারাপ দিকও আছে। রাগ অনেক সময় খারাপ ও মন্দ কাজ দমনে সহায়ক হয়, সুবিচার ও ইনসাফ প্রতিষ্ঠায় ভূমিকা রাখে। তবে এর বিপরীত দিকও আছে। দুঃখজনক হলেও সত্য, রাগ ও ক্ষোভের এই বিপরীত দিকটাই আমাদের মাঝে বেশি দেখা যায়। রাগ মানুষের সুস্থ বিবেক ও বোধবুদ্ধি মেরে ফেলে; তাকে অনিয়ন্ত্রিত ও বল্লাহীন করে ছাড়ে। রাগ ধ্বংস ও বিপর্যয় ডেকে আনে; মানুষের সম্পর্ক ও আত্মীয়তার বন্ধন ছিন্ন করে। এমনকী রাগের কারণে পরিবার ভেঙে যায়, ভাই-ভাইয়ের মাঝে সংঘাত তৈরি হয়। রাগ এক অদৃশ্য শত্রু, যেকোনো সময় আপনার বুকে ছুরিকাঘাত করতে পারে। তাই আসুন, রাগ নিয়ন্ত্রণে আরও কৌশলী হই। মনোদৈহিক প্রশান্তি লাভ করি। মনটাকে নির্ভার রাখি।

