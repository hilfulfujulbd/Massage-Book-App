এই যে আমরা হাঁটছি, চলছি, কথা বলছি, এই প্রক্রিয়া কি অন্তহীন? এর কি কোনো ইতি নেই? এর উত্তর সবারই জানা। আমাদের পূর্বপুরুষ, দাদা-পরদাদারা একসময় পৃথিবীতে বাস করেছেন, আমাদের মতোই হেসে-খেলে বেড়িয়েছেন; কিন্তু আজ তারা নেই। অনেকের নামও আমরা ভুলে গেছি। তাদের অনেকের কবরের হদিসও আজ পাওয়া যায় না।

আমরা ছোটোবেলায় যাদের তাগড়া যুবক দেখতাম, আজ তারা বার্ধক্যের কোলে ঢলে পড়েছে। যাদের বৃদ্ধ দেখতাম, তাদের অনেকেই আজ পরপারের অধিবাসী। এসব দেখতে দেখতে আমাদের চোখও ক্লান্ত হয়ে পড়েছে। চেহারায় পড়েছে বয়সের ছাপ। বড়ো হয়েছে ছোট্ট দেহটা। চুল-দাড়িও শুভ্র হয়েছে অনেকের! আমরাও যে সেই একই পথের অভিযাত্রী! দেখতে দেখতেই আমরা পার করে এসেছি জীবনযাত্রার অনেকখানি পথ। কেউ এখন যাত্রার মাঝপথে, কেউ-বা শেষ প্রান্তে । সবাই এগিয়ে চলছি সেই অনিবার্য গন্তব্যপানে!

মৃত্যু! একটি অনিবার্য বাস্তবতা। হঠাৎ এসে চমকে দিয়ে সব স্থবির করে দেয়। এ পৃথিবীর কাউকে আল্লাহ তায়ালা অমরত্ব দান করেননি। তাই প্রতিটি প্রাণকেই মৃত্যুর স্বাদ আস্বাদন করতে হয়। নশ্বর এ মহাবিশ্বে তিনি একাই কেবল অবিনশ্বর।

আল্লাহ তায়ালা ইরশাদ করেন—

كُلُّ نَفْسٍ ذَآئِقَةُ الْمَوْتِ١ؕ وَ نَبْلُوْكُمْ بِالشَّرِّ وَ الْخَیْرِ فِتْنَةً١ؕ وَ اِلَیْنَا تُرْجَعُوْنَ

‘‘প্রত্যেক প্রাণীকে মৃত্যুর স্বাদ গ্রহণ করতে হবে। আর আমি ভালো ও মন্দ অবস্থার মধ্যে ফেলে তোমাদের সবাইকে পরীক্ষা করছি, শেষ পর্যন্ত তোমাদেরকে আমার দিকেই ফিরে আসতে হবে।’’ (সূরা আম্বিয়া: ৩৫)

كُلُّ مَنْ عَلَیْهَا فَانٍ وَّ یَبْقٰى وَجْهُ رَبِّكَ ذُو الْجَلٰلِ وَ الْاِكْرَامِ فَبِاَیِّ اٰلَآءِ رَبِّكُمَا تُكَذِّبٰنِ

‘‘মহাবিশ্বে যেখানে যা কিছু আছে, সবকিছুই নিঃশেষ হয়ে যাবে। অবশিষ্ট থাকবে শুধু তোমার প্রতিপালকের সুমহান সত্তা যিনি মহামহিম, মহানুভব। অতএব, তোমরা তোমাদের প্রতিপালকের কোন নিয়ামতকে অস্বীকার করবে?’’ (সূরা আর-রাহমান ২৬-২৮)

কিন্তু বিস্ময়কর ব্যাপার হচ্ছে মৃত্যু সুনিশ্চিত জেনেও কখন, কোথায় এবং কীভাবে আমাদের মৃত্যু সংঘটিত হবে, তা কিন্তু আমরা কেউই জানি না। এটা আমাদের কাছে একেবারেই অজানা, অনিশ্চিত ও রহস্যময়।

The most certain matter in our life is death, but the most uncertain matter in our life is the time and the place of our death. Death is the biggest surprise.

আমাদের পার্থিব জীবন অনেকটা পরীক্ষা কেন্দ্রের মতো। নির্ধারিত সময় ধরে কেন্দ্রে অবস্থান করতে হয়। পুরো সময়জুড়ে নিয়ম মেনে নির্দিষ্ট কিছু কাজ করতে হয়। এরপর সময় ফুরোলেই বেরিয়ে যেতে হয়। এটাই দুনিয়ার নিয়ম। এটাই জীবনের অবধারিত পরিণতি!

কিন্তু এই জীবনই কি আমাদের শেষ জীবন? অবশ্যই না। এই জীবনই আমাদের শেষ জীবন নয়। এর পরেই রয়েছে অনন্তকালের চিরস্থায়ী জিন্দেগির ব্যাকুল হাতছানি। সেই জীবনের তুলনায় আমাদের পার্থিব জীবন অতি ক্ষুদ্র। মৃত্যু একটি বাহনস্বরূপ; যার মাধ্যমে আমরা এই ক্ষণস্থায়ী জীবন থেকে অনন্তকালের জীবনে প্রবেশ করি। সেই জীবনে কোনো পরীক্ষা নেই। সেটা কেবলই ফলাফল ভোগ করার ক্ষেত্র। যদি দুনিয়ার জীবন সৎকর্মের মাধ্যমে কাটাতে পারি, তবে সেখানে ভোগ করব সীমাহীন আনন্দ। আর যদি দুনিয়ার জীবন কুকর্ম দিয়ে কলুষিত করে ফেলি, তবে পরকালে ভোগ করতে হবে নিদারুণ কঠিন শাস্তি।

তাই মৃত্যুপরবর্তী অনন্ত জীবনে সুখী হওয়ার জন্য দুনিয়ার ক্ষণস্থায়ী জীবনে কিছু নিয়মের মধ্য দিয়ে চলতে হয়, সৎকর্ম করতে হয়। ভুল হয়ে গেলে তওবা করে ফিরে আসতে হয়, তবেই সার্থক হয় আমাদের জীবন-পরীক্ষা।

মৃত্যু একবার দরজায় কড়া নাড়লে জীবনঘণ্টা বেজে যাবে। শেষ হয়ে যাবে। আমাদের পরীক্ষার নির্ধারিত সময়। তখন আর থাকবে না কোনো সৎকর্ম করার সময়, থাকবে না ভুল শোধরানোর কোনো সুযোগ। তাই মৃত্যু আসার আগেই আমাদের পরকালীন জীবনের প্রস্তুতি নেওয়া উচিত।

আল্লাহ বলেন-

اَفَحَسِبْتُمْ اَنَّمَا خَلَقْنٰكُمْ عَبَثًا وَّ اَنَّكُمْ اِلَیْنَا لَا تُرْجَعُوْنَ

“তোমরা কি ভেবেছ, আমি তোমাদের অনর্থক সৃষ্টি করেছি এবং তোমাদের কখনো আমার দিকে ফিরে আসতে হবে না? (সূরা মুমিনুন: ১১৫)

আল্লাহ তায়ালা এখানে 'আবাছা' শব্দ ব্যবহার করেছেন যার অর্থ খেলাচ্ছলে বা খেলার জন্য। অর্থাৎ আল্লাহ তায়ালা আমাদের লক্ষ্য ও উদ্দেশ্যহীন নিছক আমোদ-আহ্লাদের জন্য সৃষ্টি করেননি; বরং তাঁর ইবাদত বা গোলামির জন্যই সৃষ্টি করেছেন। এই গোলামির বদৌলতে আমরা নির্ধারিত পরিমাণ নম্বর পাব, যার ওপর ভিত্তি করেই নির্ধারিত হবে আমাদের পরকালীন জীবনের ভাগ্য। যদি আমাদের ‘খুলুসিয়াত' ও চেষ্টা হয় নিখাদ, তাহলে পরীক্ষায় কিছুটা কম নম্বর পেলেও আল্লাহ রাব্বুল আলামিন বিচার দিনে নিজ গুণে তা বর্ধিত করে জান্নাতে পার করে দেবেন। আর যদি নিয়্যাত হয় ভেজালযুক্ত, তাহলে কর্মফল হবে ফাঁপা বেলুনের মতো অন্তসারশূন্য, মূল্যহীন।

যা কিছু করার দুনিয়ার জীবনেই করতে হবে। কারণ, পরকালীন জীবনের পুরো ভাগ্যই নির্ভর করে আমাদের দুনিয়াবি জীবনের ওপর। মৃত্যু যেহেতু অবধারিত এবং এর সময় অনিশ্চিত, তাই সর্বদাই আমাদের মৃত্যুর জন্য প্রস্তুত থাকতে হবে।

একান্তে নীরবে বসে একটু ভাবুন তো! আজ থেকে ১০০ বছর পর ক্যালেন্ডারের পাতায় যখন ২১২১ সাল। আমাদের প্রায় প্রত্যেকের দেহই মাটির নিচে। অস্তিত্ব তখন রুহের জগতে। নিজের ওই মুহূর্তটা একটু কল্পনা করুন তো। ইতোমধ্যে ফেলে যাওয়া আমাদের সুন্দর বাড়িটা হয়তো পরবর্তী প্রজন্ম ভোগ করছে। পছন্দের কাপড়-চোপড়গুলো ব্যাকডেটেড হয়ে গেছে, শখের গাড়িটি হয়তো অন্য কেউ চালাচ্ছে। আর আমায়? খুব কম মানুষই স্মরণে রেখেছে। কেউ হয়তো আমাকে নিয়ে আর ভাবেও না। ভাবার সময়ই বা কোথায়? সবাই যে নিজ নিজ কাজে ব্যস্ত। যাদের ভবিষ্যৎ নিয়ে চিন্তা করতে করতেই নিজের জীবন শেষ করে দিয়েছিলাম, তারা আজ আমাকে স্মরণ করারও সময়টুকু বের করতে পারছে না। এটাই পৃথিবী, এটাই এখানকার নিয়ম। বাস্তবতা হলো—এই জীবনটা আমাদের কল্পনার চেয়েও ছোটো।

কিন্তু বড়োই আফসোসের বিষয়, এই বাস্তবতার কথা জেনেও মৃত্যুর ব্যাপারে আমরা যারপরনাই উদাসীন। যে দুনিয়ার ভিসার মেয়াদ অনিশ্চিত, সেই দুনিয়াকেই আপন করতে আমরা ব্যস্ত। সারাক্ষণ শুধু ‘আমার আমার'-এ মত্ত। আমার টাকা, আমার সম্পদ, আমার বাড়ি-গাড়ি, আমার পছন্দ-অপছন্দ আরও কত কিছু। আমাদের চাহিদার অন্ত নেই। যার আছে যত বেশি, তার চাহিদাও তত বেশি। গাড়ি আছে বাড়ি চাই, বাড়ি আছে নারী চাই; এটা চাই, ওটা চাই; শুধু চাই আর চাই! যার সাইকেল আছে, সে মোটরসাইকেল চায়। যার মোটরসাইকেল আছে, সে প্রাইভেটকার চায়। যার প্রাইভেটকার আছে, সে আরও উন্নত ব্রান্ডের গাড়ি চায়। যার উন্নত ব্রান্ডের গাড়ি আছে, সে এই মানের একাধিক গাড়ি চায়। এভাবে চলতেই থাকে, কিন্তু চাহিদা মেটে না।

যদি একদম নিচ থেকে বলি, যার পা নেই এমন পঙ্গু লোক দুটো পা চায়। পা-হীন মানুষ হেঁটে যাওয়া লোকদের দিকে তাকিয়ে বলে—'ইস! আমার যদি পা থাকত!' যারা হেঁটে চলে, তারা আফসোস করে বলে—'ইস! আমার যদি একটা সাইকেল থাকত!' সাইকেলওয়ালাদেরও আফসোসের শেষ নেই। তারা মোটরসাইকেলওয়ালাদের দেখে বলে—'ইস! আমার যদি মোটরসাইকেল থাকত!' মোটরসাইকেলের মালিক আফসোস করে প্রাইভেটকারের মালিককে দেখে বলে— ‘ইস! আমার যদি একটি প্রাইভেটকার থাকত!' ইত্যাদি ইত্যাদি। এভাবে মানুষের ইচ্ছা-আকাঙ্ক্ষা চলতেই থাকে মৃত্যু পর্যন্ত। মৃত্যু যখন এসে যায়, তখনই কেবল হুঁশ ফেরে, কিন্তু সময়ের দরজা ততক্ষণে বন্ধ হয়ে যায়।

আমাদের মধ্যে শুধুই পাওয়ার আকাঙ্ক্ষা যার কোনো অন্ত নেই, নেই কোনো পূর্ণতার প্রশান্তি। মোটকথা, এই পার্থিব দুনিয়ার মোহ মানুষকে এতটাই ব্যাগ্রিস্ত করেছে, পরকালের কথা তারা মুহূর্তকালের জন্যও স্মরণ করে না। দুনিয়ার এই মোহ যে কতটা আত্মবিনাশী, তা বনি ইসরাইলের একটি ঘটনা থেকে বোঝা যায়—

একবার তিন যুবক পথ চলতে চলতে দেখল, চারটা বড়ো বড়ো স্বর্ণের টুকরো পড়ে আছে। এগুলো দেখে তাদের চোখ ছানাবড়া হয়ে গেল। খুশিতে আত্মহারা হয়ে পড়ল সবাই! সিদ্ধান্ত হলো প্রত্যেকেই সমানভাবে ভাগ করে নেবে: কিন্তু এতে মন ভরল না কারও। তাই প্রত্যেকেই ভাবনা শুরু করে দিলো—কী করে সবগুলো স্বর্ণ হাতিয়ে নেওয়া যায়।

কিছুক্ষণ একজনকে বলা হলো—'তুমি বাজার থেকে আমাদের জন্য খাবার নিয়ে আসো। তাদের কথামতো সে বাজারে গেল খাবার আনতে। এদিকে বাকি দুজন মিলে ফন্দি আঁটল-বদমাইশটা খাবার নিয়ে এলে তাকে মেরে ফেলতে হবে। তাহলে দুজনে দুটো করে স্বর্ণের টুকরো পাব। অন্যদিকে যে খাবার আনতে গেল, সে-ও ভাবল খাবারের মধ্যে বিষ মিশিয়ে দিলে খেয়ে দুজন মারা যাবে, তাহলে আমি একাই চার-চারটা স্বর্ণের টুকরো পেয়ে যাব! এভাবেই লোভে অন্ধ হয়ে তারা নিজ নিজ সাথিকে হত্যার ফাঁদ পাতল।

বাজারে যাওয়া লোকটি যখন খাবার নিয়ে এলো, তখন বাকি দুজন মিলে অকস্মাৎ হামলা করে তাকে হত্যা করে ফেলল। পথের কাঁটা শেষ! এবার খানাপিনা সেরে বিশ্রাম নেওয়ার পালা। তারপর শাস্ত্র মনে ভাগ-বাটোয়ারার কাজটা সেরে ফেলা যাবে। এই ভেবে তারা বাজার থেকে আনা খাবারগুলো গোগ্রাসে ভক্ষণ করতে থাকল। কিছুক্ষণ পর বিষ যখন তার আপন ধর্ম পালন শুরু করল, তখনই তারা বুঝল খাবারে বিষ মেশানো ছিল। কিন্তু ততক্ষণে তাদের জীবনঘণ্টা বাজতে শুরু করেছে। তারাও প্রথম বন্ধুর ভাগ্য বরণ করল।

বিজন ভূমির ওপর পড়ে থাকল তিনটি তাগড়া যুবকের লাশ, আর পাশে মালিকানাবিহীন চার টুকরো মহামূল্যবান স্বর্ণ। এই তো দুনিয়া! এই তো দুনিয়ার লোভের পরিণতি। এটাই প্রতিহিংসা আর চাহিদার প্রতি অসুস্থ প্রতিযোগিতার ফল।

দুনিয়ার পরিবেশকে আল্লাহ এমনভাবে সাজিয়েছেন—যেখানে অঢেল সম্পদের মালিক হওয়া সত্ত্বেও কখনোই তৃপ্ত হওয়া সম্ভব নয়। এখানে যার যত থাকবে, সে ততই চাইবে। এজন্য বিশ্বনবি (সাঃ) বলেন-

“যদি আদম সন্তানকে একটি স্বর্ণের পাহাড়ের মালিক বানিয়ে দেওয়া হয়, তারপরও সে আরও একটি স্বর্ণের পাহাড়ের মালিক হতে চাইবে। কবরের মাটি ছাড়া তার অতৃপ্ত জিহ্বার চাহিদা কেউ পূরণ করতে পারবে না।' (সহিহ বুখারি: ৬৪৩৯)”

আচ্ছা, আমাকে যদি একটি স্বর্ণের পাহাড়ের মালিক বানানো হয়, তাহলে কি আমার চৌদ্দপুরুষ এটা ভোগ করে শেষ করতে পারবে? না, পারবে না। তাহলে কেন আমরা আরও চাইব? কারণ, দুনিয়ার জীবেনে সর্বদাই আমরা হারানোর ভয়ে অস্থির থাকি। যেখানে হারানোর ভয় থাকে, সেখানে তৃপ্তি কখনো সম্ভব নয়। আর দুনিয়ার অনিশ্চিত জীবনে কখনো হারানোর ভয়কে জয় করাও সম্ভব নয়। এই ভয়কে কেবল তখনই জয় করা সম্ভব হবে, যখন জীবন হবে চিরস্থায়ী এবং সম্পদ থাকবে অফুরন্ত। আর এটা জান্নাতের জীবন ছাড়া কখনোই সম্ভব নয়। তাই আমাদের দুনিয়ার মোহ ত্যাগ করে চিরস্থায়ী জান্নাতের মোহেই মত্ত হওয়া প্রয়োজন।

দুনিয়ায় সফলতার জন্য আমরা সর্বদাই পেরেশান থাকি। সুন্দর সুন্দর পরিকল্পনা করি, নানা কৌশল অবলম্বন করি। কামিয়াবি হাসিলের জন্য নিজের দক্ষতা দুর্বলতা, সুযোগ-সুবিধা বিশ্লেষণ করি। স্বীয় প্রচেষ্টার সর্বোচ্চটুকু দিয়ে নিজের পারঙ্গমতা প্রদর্শন করি। কিন্তু সেই তুলনায় পরকালের সাফল্য অর্জনের জন্য ন্যূনতম তৎপরতা, কৌশল কি আমাদের আছে?

উত্তরটা হয়তো ‘না’ আসবে!

তাহলে কীভাবে আমরা সাফল্যমণ্ডিত হব, আর কী করেই-বা পার্থিব জীবনের মোহ কাটাব?

আমরা জানি, মৃত্যুর স্বাদ জীবনের সকল স্বাধ কেড়ে নেয়। নিয়মিত মৃত্যুর স্মরণ জীবনের মোহ দূর করে দেয়। তাই আমাদের অধিক পরিমাণে মৃত্যুকে স্মরণ করা উচিত। নবিজি বলেছেন—

‘‘তোমরা অত্যধিক পরিমাণে জীবনের স্বাদ-হন্তারক মৃত্যুকে স্মরণ করো।’’ (জামে আত-তিরমিজি ২৩০৭)

যার জন্ম হয়েছে, তার মৃত্যু হবে—এটা দিবালোকের মতো স্পষ্ট ও সুনিশ্চিত। মৃত্যুর স্বাদ আমাদের গ্রহণ করতেই হবে, এতে বিন্দুমাত্র সংশয় নেই। তাই মৃত্যুর জন্য আমাদের প্রস্তুত গ্রহণ করা উচিত। এ পৃথিবীতে আগমনের একটা সিরিয়াল থাকে, কিন্তু বিদায়ের কোনো সিরিয়াল থাকে না। দাদা-বাবা-ছেলে-নাতি-এটা হলো আসার সিরিয়াল। কিন্তু যাওয়ার বেলা কখনো কখনো দাদার আগে নাতি চলে যায়, বাবার আগে ছেলে চলে যায়, মায়ের আগে মেয়ে চলে যায়। বয়স্কদের আগে তরুণরা বিদায় নেয়। বিদায়ের ক্ষেত্রে কোনো ধারাবাহিকতা নেই। যার যখন ডাক পড়ে, চলে যেতে হয় তাকে। কোনো এক্সকিউজ চলে না।

মানবজীবন কতগুলো অধ্যায়ের সংযোজন। মৃত্যুই মানবজীবনের পরিসমাপ্তি নয়; বরং জীবনচক্রের এক স্টেশন থেকে আরেক স্টেশনে পদার্পণ মাত্র। দুনিয়ার জীবন চুকিয়ে আমরা যখন মৃত্যুকে আলিঙ্গন করব, তখন কবর হবে আমাদের প্রথম স্টেশন যাকে বলা হয় 'বারজাখ'। কবরের এই ‘স্টেশনে' পার পাওয়া গেলে পরবর্তী স্টেশন হাশরের ময়দানের হিসাবও সহজ হয়ে যাবে। আর কবরের স্টেশনে গন্ডগোল লেগে গেলে পরবর্তী ধাপগুলোর বিভীষিকা অনুমান করা সত্যিই কঠিন।

বিশ্বনবি (সাঃ) বলেন-

‘‘কবর হলো জান্নাতের উদ্যানসমূহের একটি উদ্যান অথবা জাহান্নামের গর্তসমূহের একটি গর্ত।’’ (জামে আত-তিরমিজি: ২৪৬০)

এজন্য বিশ্বনবি সব সময় কবরের আজাব থেকে রেহাই পাওয়ার দুআ করতেন—

اللهم إني أعوذبك من عذاب القبر

“হে আল্লাহ! আমাকে কবরের আজাব থেকে বাঁচাও।’’ (সহিহ মুসলিম: ১২১১)

আমরা বলেছিলাম, দুনিয়ার জীবন একটি পরীক্ষা কেন্দ্রের মতো, কিন্তু এটি চূড়ান্ত পরীক্ষা নয়; বরং ক্লাসটেস্ট মাত্র, মূল পরীক্ষার প্রস্তুতিপর্ব। সেই অর্থে পুরো জীবন একটি পরীক্ষার প্রস্তুতিকাল। মূল পরীক্ষা শুরু হবে মৃত্যুর মধ্য দিয়ে। কবর হলো সেই পরীক্ষার প্রাথমিক পর্যায়। এখানেই শুরু হবে প্রাথমিক সওয়াল-জওয়াব। কাফিরদের করা হবে তিনটি প্রশ্ন আর মুমিনদের চারটি। রহমানুর রহিম আল্লাহ তায়ালা আমাদের জন্য প্রশ্নপত্র ফাঁস করে দিয়েছেন। 

এতদসত্ত্বেও যদি আমরা ফেল করি, তাহলে এর দায় পুরোটাই আমাদের । আল্লাহ তায়ালা বলেন-

قُلْ اَغَیْرَ اللّٰهِ اَبْغِیْ رَبًّا وَّ هُوَ رَبُّ كُلِّ شَیْءٍ١ؕ وَ لَا تَكْسِبُ كُلُّ نَفْسٍ اِلَّا عَلَیْهَا١ۚ وَ لَا تَزِرُ وَازِرَةٌ وِّزْرَ اُخْرٰى١ۚ ثُمَّ اِلٰى رَبِّكُمْ مَّرْجِعُكُمْ فَیُنَبِّئُكُمْ بِمَا كُنْتُمْ فِیْهِ تَخْتَلِفُوْنَ

‘‘বলে দাও, আমি কি আল্লাহ ছাড়া অন্য কোনো প্রতিপালক সন্ধান করব; অথচ তিনি প্রতিটি জিনিসের মালিক? প্রত্যেক ব্যক্তি যা কিছু করে, তার লাভ-ক্ষতি অন্য কারও ওপর নয়; স্বয়ং তার ওপরই বর্তায় এবং কোনো ভার বহনকারী অন্য কারও ভার বহন করবে না। পরিশেষে তোমার প্রতিপালকের কাছেই তোমাদের সকলকে ফিরে আসতে হবে। তোমরা যেসব বিষয়ে মতভেদ করতে, তিনি সে সম্পর্কে তোমাদের অবহিত করবেন।’’ (সূরা আনআম: ১৬৪)

বিশ্বাসীদের বিদায়ঃ বারা ইবনে আজিব (রাযিঃ) এর বর্ণনায় আল্লাহর রাসূল (সাঃ) থেকে বিশ্বাসী এবং অবিশ্বাসীদের রুহ কবজসংক্রান্ত একটি বিস্তারিত বিবরণ মুসনাদ আহমাদে উল্লেখিত হয়েছে। তার সারসংক্ষেপ কোনো মুমিন বান্দার যখন দুনিয়া ত্যাগ করে আখিরাতে পাড়ি জমানোর (মৃত্যুর) সময় উপস্থিত হয়, তখন আসমান থেকে সাদা চেহারাবিশিষ্ট ফেরেশতারা নিচে নেমে আসেন। তাঁদের চেহারা সূর্যের মতো আলোকোজ্জ্বল। তাঁদের সঙ্গে থাকে বেহেশতের কাফন ও আতর। তাঁরা তার (মৃতব্যক্তির) চোখের সীমানায় এবং মৃত্যুর ফেরেশতা (মৃতব্যক্তির) মাথার কাছে বসেন।

তিনি (মৃত্যুর ফেরেশতা) যখন বলেন—'হে পবিত্র ও নেক আত্মা! তুমি আল্লাহর ক্ষমা ও সন্তুষ্টির দিকে বেরিয়ে আসো', তখন আত্মা বেরিয়ে আসে যেভাবে কলসি থেকে পানির ফোঁটা বেরিয়ে আসে।

তখন ফেরেশতারা আত্মাকে ধরবেন এবং তাকে বেহেশতের আতরযুক্ত কাফনে রাখবেন। সেই কাফন থেকে পৃথিবীর সর্বোত্তম মেশকের সুঘ্রাণ বের হতে থাকবে। তারপর তাঁরা তা (আত্মা) নিয়ে ওপরে যাবেন। (আসমানে) তারা যখন কোনো ফেরেশতাদের দলের কাছ দিয়ে অতিক্রম করবেন, তখন ফেরেশতারা বলবে— ‘এটি একটি উত্তম আত্মা।’

বহনকারী ফেরেশতারা বলবেন—'এটি অমুকের আত্মা। অর্থাৎ তাঁরা তার নাম পরিচয় দেবেন। তাঁরা দুনিয়ার আসমান পর্যন্ত দরজা খুলে দিতে বলবেন। দরজা খুলে দেওয়া হবে। তারপর ঘনিষ্ঠ ফেরেশতারা পরবর্তী আসমান পর্যন্ত তাকে বিদায় জানাবেন। সপ্তম আসমান পর্যন্ত এভাবে চলতে থাকবে।

অতঃপর আল্লাহ তায়ালা আদেশ দেবেন-'আমার বান্দার দফতর ইল্লিয়্যিনে লিখে রাখো।' আর ইল্লিয়্যিন হচ্ছে সপ্তম আসমানে মুমিনের আত্মা সংরক্ষণের স্থান।

অবিশ্বাসীদের বিদায়ঃ রাসূল (সাঃ) বলেন—যখন একজন কাফিরের দুনিয়া থেকে বিদায়ের এবং পরকালের পথে যাত্রার সময় ঘনিয়ে আসে, তখন আসমান থেকে কুৎসিত কিছু ফেরেশতা নেমে আসেন। তাঁরা তার সামনে বসেন। তারপর মালাকুল মওত এসে তার মাথার কাছে বসেন। বলেন- ‘হে অপবিত্র আত্মত্মা! আল্লাহর রাগ ও অসন্তুষ্টির দিকে বেরিয়ে এসো।”

তারপর তিনি তার দেহে আঁচড়াতে শুরু করেন যেভাবে ছুরিকে ভেজা পশমে আঁচড়ানো হয় এবং দেহ থেকে আত্মাকে টেনে-হিঁচড়ে বের করে আনবেন। আজরাইল (আঃ) তা হাতে নেওয়া মাত্র অন্য ফেরেশতারা সেই আত্মাকে দুর্গন্ধযুক্ত কফিনে ভরে ফেলেন। সেখান থেকে মৃত-পচা লাশের দুর্গন্ধ বের হয়, যা (কখনো কখনো) দুনিয়ার মানুষও অনুভব করে। তাঁরা একে নিয়ে ঊর্ধ্বারোহণ করেন। তাঁরা যখনই ফেরেশতাদের কোনো দলের পাশ দিয়ে অতিক্রম করেন, ফেরেশতারা জিজ্ঞেস করেন—'এই নাপাক আত্মা কার?' তখন তাঁরা দুনিয়ায় পরিচয় উল্লেখ করে বলেন- 'অমুকের ছেলে অমুক।'

এভাবে তাঁরা প্রথম আসমানে পৌঁছেন। তার জন্য আসমানের দরজা খোলার আহ্বান করা হয়, কিন্তু তার জন্য দরজা খোলা হয় না। তারপর রাসূল (সাঃ) এই আয়াত তিলাওয়াত করেন, যার অর্থ—
“তাদের জন্য আসমানের দরজাগুলো খোলা হবে না এবং তারা জান্নাতে প্রবেশ করতে পারবে না, যতক্ষণ না সুচের ছিদ্রপথে উট প্রবেশ করবে।”

আল্লাহ তখন বলেন—'তার আমলনামা জমিনের সর্বনিম্নে সিজ্জিনে রেখে দাও। তারপর তার রুহ ছুড়ে ফেলা হয়। এরপর রাসূল (সাঃ) কুরআনের আয়াত পাঠ করেন, যার অর্থ হলোঃ-

‘‘এবং যে ব্যক্তি আল্লাহর সঙ্গে শরিক করল, সে যেন আকাশ থেকে ছিটকে পড়ল, অতঃপর মৃতভোজী পাখি তাকে ছোঁ মেরে নিয়ে গেল অথবা বাতাস তাকে উড়িয়ে নিয়ে কোনো দূরবর্তী স্থানে নিক্ষেপ করল।’’ (মুসনাদ আহমাদ ১৮৫৫৭)

বারজাখের প্রথম স্টেশনঃ কবর হলো 'আলামুল বারজাখ" তথা মৃত্যুপরবর্তী জীবনের প্রথম স্টেশন। মৃত্যুই জীবনের সমাপ্তি নয়; বরং নতুন জীবনের সূচনা মাত্র; কবর হলো তার প্রথম ধাপ। কবর হচ্ছে আখিরাতের প্রথম মঞ্জিল। কবরের সময়কালটা মানুষের এক অদ্ভুত নিঃসঙ্গতা ও একাকিত্বের অভিজ্ঞতা। ঘুম থেকে উঠার পর স্বপ্নের জগট্টা যেমন ঝাপসা মনে হয়, বাস্তবকে মনে হয় আসল সত্য। ঠিক তেমনি মৃত্যুর পর দুনিয়ার জীবনকে মনে হবে একটা স্বপ্ন—যা আপনি ঘুমন্ত অবস্থায় কাটিয়েছেন। ফেরেশতাদের সাথে অলৌকিক সব অভিজ্ঞতার পর এখন আপনি ফিরে এসেছেন আপনার কবরে। আপনাকে মাটি দেওয়া হয়ে গেছে। ফিরে চলে গেছে সব কাছের লোকজন। এখন একাকিত্ব আর নিঃসঙ্গতাই আপনার একমাত্র সঙ্গী। ঈমান আর সৎকর্মের পুঁজি সাথে না থাকলে কবরের প্রথম রাতের রিমান্ডেই জীবনে অর্জিত সকল সম্পদ, ক্ষমতা, সার্টিফিকেট তথা ডক্টরেট ডিগ্রি, মাস্টার্স ডিগ্রি সব উধাও হয়ে যাবে। শুধু কাজে লাগবে মক্তবে শেখা সেই তিনটি লাইন—

‘তোমার রব কে?’
‘তোমার দ্বীন কি?’
‘তোমার নবি কে?’

এত সম্পদ, সম্মান আর যশ-খ্যাতি আপনার কী কাজে লাগবে; যদি না এই প্রশ্ন তিনটির যথাযথ উত্তর করতে পারেন?

পরকালের প্রথম ইন্টারভিউঃ মুমিন বান্দাকে প্রশ্ন করা হবে-'তোমার রব কে?'

সে উত্তর দেবে- 'আল্লাহ আমার রব।'

তাকে প্রশ্ন করা হবে—'তোমার দ্বীন কী?' সে উত্তর দেবে—'আমার দ্বীন ইসলাম।

অতঃপর তৃতীয় প্রশ্ন করা হবে—'দেখ তো, এই লোকটাকে চেনো কি না? সে উত্তর দেবে—'তিনি আল্লাহর রাসূল (সাঃ)।

এবার মুমিনকে অতিরিক্ত একটি প্রশ্ন জিজ্ঞেস করা হবে—'তুমি এগুলো জানলে কীভাবে?”

মুমিন বান্দা তখন উত্তর দেবে—'রাসূল (সাঃ) আমাদের কাছে মহান রবের পক্ষ থেকে সুস্পষ্ট প্রমাণাদি নিয়ে এসেছিলেন। আমরা তাঁর প্রতি বিশ্বাস স্থাপন করেছি এবং তাঁকে সত্যায়ন করেছি।' (সুনানে আবু দাউদ: ৪৭৫৩)

ফেরেশতারা তখন খুশি হয়ে তাকে অভিনন্দন জানাবে। তার কবরকে ৭০ হাত পর্যন্ত প্রশস্ত করা হবে এবং কিয়ামত পর্যন্ত সবুজে ভরিয়ে দেওয়া হবে। (সহিহ মুসলিম: ২৮৭০)

তাকে জান্নাতের পোশাক পরিয়ে দেওয়া হবে, কবরে জান্নাতের বিছানা বিছিয়ে দেওয়া হবে এবং তাকে দেখিয়ে দেওয়া হবে তার কাঙ্ক্ষিত জান্নাতের আবাসস্থল। (সুনানে আবু দাউদ: ৪৭৫৩)

অন্যদিকে বেইমান মুনাফিকদের যখন প্রশ্ন করা হবে— ‘দুনিয়াতে তুমি কীসের গোলামি করতে?'

তখন সে বলবে— 'আমি জানি না।'

জিজ্ঞেস করা হবে— ‘তোমার ধর্ম কী?'

সে বলবে— 'আমি জানি না।'

সর্বশেষ নবিজি (সাঃ) -এর অবয়ব দেখিয়ে প্রশ্ন করা হবে—'এই ব্যক্তি সম্পর্কে তুমি কী বলতে?’

সে বলবে—'লোকজন যা বলত, আমিও তা-ই বলতাম।”

এখানেও চালাকি! সরাসরি বলবে না— 'আমি জানি না'। বরং সুবিধাজনক উত্তর দিয়ে পার পাওয়ার চেষ্টা করবে। কিন্তু এই পরীক্ষায় গোঁজামিলপূর্ণ উত্তর দেওয়ার কোনোই সুযোগ নেই। উত্তর দিতে হবে সরাসরি। কিন্তু সে সরাসরি উত্তর দেবে কীভাবে? সে তো সমগ্র জীবনটাই কাটিয়েছে ইসলামের বিরোধিতা করে, নবিজি (সাঃ) -এর আনীত বিধানের বিরুদ্ধে লেখালিখি করে। সে কীভাবে জানবে—কে এই মহান ব্যক্তি?

ফেরেশতাদের হাতে তখন থাকবে লোহার একটি হাতুড়ি। তাঁরা সেই হাতুড়ি দিয়ে ওই পাপাচারীর দুই কানের মাঝখানে সজোরে আঘাত করবেন। সেই আঘাতের তীব্রতায় সে এমন গগণবিদারী চিৎকার দেবে, যার আওয়াজ জিন ও মানুষ ছাড়া সবাই শুনতে পাবে। (সহিহ বুখারি ১৩৩৮: ১৩৩৮)

এজন্য দেখবেন, কবরস্থানে গরু বাঁধা থাকলে মাঝেমধ্যে রশি ছিড়ে দৌড় দেয়। কারণ, পশুরা সেই ভয়ানক আওয়াজ শুনতে পায়। কবরের আজাব এতটাই ভয়ংকর, তা মানুষের পক্ষে কল্পনা করাও সম্ভব নয়। বিশ্বনবি প্রত্যেক ফরজ নামাজের শেষে আল্লাহর কাছে চারটা বিষয় থেকে আশ্রয় চাইতেন—

• কবরের আজাব।
• জাহান্নামের আজাব।
• দ্বীন-দুনিয়ার ফিতনা।
• দাজ্জালের ফিতনা। (সহিহ মুসলিম: ১২১১)

আমাদেরও নিয়মিত এই আমলটি করা উচিত। তা ছাড়া মৃত্যুর কথা স্মরণে আনার জন্য আমাদের ঘন ঘন কবরস্থানে যাওয়া প্রয়োজন। কবর জিয়ারত করা সুন্নাহ। কবরস্থানে গেলে মনে মৃত্যুর অনুভূতি জাগ্রত হয়। মনে হয় আমাকেও একদিন পরপারে পাড়ি জমাতে হবে, একাকী পড়ে থাকতে হবে এই অন্ধকার ঘরে; যেখান থেকে ফিরে আসার কোনো সুযোগই নেই। এভাবে পরকালীন ভাবনা বান্দাকে আল্লাহর নিকটবর্তী হতে উৎসাহিত করে, আল্লাহর দিকে ফিরে যেতে সাহায্য করে।

বিশ্বনবি (সাঃ) বলেন— 
‘‘আমি আগে তোমাদের কবরে যেতে নিষেধ করতাম। (এখন সেই নিষেধাজ্ঞা উঠিয়ে নিলাম) এখন থেকে তোমরা কবরে (জিয়ারতে) যাবে।’’ (সহিহ মুসলিম: ৯৭৭)

তাই বলে কবরে গিয়ে কবরবাসীর কাছে কিছু চাওয়া যাবে না। কারণ, সাঁতার না জানা ব্যক্তি সাগরে পড়লে যেমন অসহায় হয়ে যায়, তার চেয়েও অধিক অসহায়, নিঃস্ব হয়ে যায় কবরে শায়িত ব্যক্তি। সে আপনাকে কী দেবে? বরং কিছু দেওয়ার থাকলে আপনিই তাকে দিতে পারেন। কিছু দুআ-দরুদ পাঠ করে আল্লাহর কাছে তার নাজাতের জন্য ফরিয়াদ করে আসবেন; এগুলো তার উপকারে আসবে। কবরবাসীরা আমাদের জন্য কিছুই করতে পারে না। করতে পারেন কেবল একজন, তিনি হলেন আমাদের রব মহান আল্লাহ তায়ালা।

অনেক মানুষকে দেখা যায় কবরে মোমবাতি, আগরবাতি, লাল সালু, ফুল ইত্যাদি দিতে। আচ্ছা বলুন তো, মৃত ব্যক্তি কি এগুলোর ঘ্রাণ-স্বাদ পায়? যদি না পায়, তাহলে এগুলো দিয়ে কী লাভ? এগুলো স্পষ্টতই গর্হিত কাজ যা কখনোই শরিয়াহ সমর্থন করে না। এই ধরনের কুসংস্কার কাজ থেকে আমাদের বিরত থাকতে হবে।

অনেকেই কবরে মশারি দেয়। কেন? কবরে শুয়ে থাকা লোকটাকে কি মশা কামড়ায়? খুঁজে দেখুন, যে ব্যক্তি পীরবাবার কবরস্থানে মশারি দেয়, তার নিজের বাবাকে মশায় খায়, কিন্তু কোনো খবর রাখে না। এ রকম অদ্ভুত কর্ম দিয়ে মৃত ব্যক্তির কোনো কল্যাণ সাধন করা যায় না। তাই কবরস্থান বা মাজারকেন্দ্রিক শিরক-বিদআত থেকে আমাদের সাবধানে থাকতে হবে।

শেষ বিদায়ঃ মুমিন মাত্রই আমরা সবাই ‘হুসনুল খাতিমা' তথা সুন্দর বিদায় বা ঈমানি মৃত্যু কামনা করি। প্রত্যেকেই চাই—চির বিদায়ের মুহূর্তটি এমন হোক, যেন আমার রব আমার ওপর সন্তুষ্ট, আমিও আমার রবের প্রতি সন্তুষ্ট থাকি। অনুভূতিটা যেন এমন হয়, আমি আমার সবচেয়ে কাছের অভিবভাবকের কাছেই ছুটে যাচ্ছি। এভাবে বিদায় নিতে পারাটা পরম সৌভাগ্যের এবং পরম সফলতার। আল্লাহ তায়ালা ইরশাদ করেন-

اِنَّ الَّذِیۡنَ قَالُوۡا رَبُّنَا اللّٰهُ ثُمَّ اسۡتَقَامُوۡا تَتَنَزَّلُ عَلَیۡهِمُ الۡمَلٰٓئِکَۃُ اَلَّا تَخَافُوۡا وَ لَا تَحۡزَنُوۡا وَ اَبۡشِرُوۡا بِالۡجَنَّۃِ الَّتِیۡ کُنۡتُمۡ تُوۡعَدُوۡنَ

‘‘নিশ্চই যারা ঘোষণা করে, আমাদের প্রতিপালক আল্লাহ এবং এরপর সত্যপথে অবিচল থাকে (মৃত্যুর পূর্ব মুহূর্তে তাদের কাছে ফেরেশতারা এসে বলে— “তোমরা ভয় পেয়ো না, চিন্তা করো না; বরং তোমাদের যে জান্নাতের প্রতিশ্রুতি দেওয়া হয়েছে, সে সুসংবাদে আনন্দিত হও।’’ (সূরা ফুসসিলাত ৩০)

আনাস (রাযিঃ) থেকে বর্ণিত, আল্লাহর রাসূল (সাঃ) ইরশাদ করেন- 
‘‘যখন আল্লাহ তায়ালা কোনো মানুষের কল্যাণ করতে চান, তখন তাকে সুযোগ করে দেন। সাহাবাগণ জিজ্ঞেস করলেন- ইয়া রাসূলাল্লাহ! তিনি কীভাবে সুযোগ করে দেন? নবি বললেন-মৃত্যুর পূর্বে তাকে সৎ কাজ করার সামর্থ্য দান করেন।’’ (জামে আত-তিরমিজি: ২১৪২)

তাই মহীয়ান-গরীয়ান রাব্বে কারিমের দরবারে এটাই ফরিয়াদ, আমাদের শেষটা যেন ভালো হয়। সেই অন্তিম মুহূর্তে আমাদের যেন তিনি এভাবে সম্বোধন করেন-

یٰۤاَیَّتُهَا النَّفْسُ الْمُطْمَئِنَّة ارْجِعِیْۤ اِلٰى رَبِّكِ رَاضِیَةً مَّرْضِیَّةً فَادْخُلِیْ فِیْ عِبٰدِی وَ ادْخُلِیْ جَنَّتِیْ۠

‘‘হে প্রশান্ত আত্মা! তুমি তোমার প্রতিপালকের কাছে সন্তুষ্টচিত্তে ফিরে এসো। আজ আমিও তোমার ওপর সন্তুষ্ট। আমার প্রিয় বান্দাদের মধ্যে শামিল হও। আর, প্রবেশ করো আমার জান্নাতে।’’ (সূরা ফজর: ২৭-৩০)

কীভাবে বুঝব যে কারও মৃত্যুটি ভালো ছিল নাকি খারাপ? 
ভালো মৃত্যুর কিছু আলামত রয়েছে। আলিম-উলামাগণ কুরআন-হাদিস গবেষণা করে এই আলামতগুলো বের করার চেষ্টা করেছেন। এই আলামতগুলোর মধ্যে রয়েছে

• মৃত্যুর সময় কালিমা পাঠ করতে পারা। বিশ্বনবি বলেন—'যে ব্যক্তিরা সর্বশেষ কথা হবে “লা ইলাহা ইল্লাল্লাহ” সে জান্নাতে প্রবেশ করবে। (সুনানে আবু দাউদ: ৩১১৬)

• মৃত্যুর সময় কপালে ঘাম বের হওয়া বুরাইদা বিন হাসিব (রাযিঃ) হতে বর্ণিত, তিনি বলেন—'আমি রাসুল (সাঃ) কে বলতে শুনেছি, তিনি বলেন— "মুমিন কপালের ঘাম নিয়ে মৃত্যুবরণ করে।' (মুসনাদে আহমাদ: ২২৫১৩)

• জুমার রাতে বা দিনে মৃত্যুবরণ করা। বিশ্বনবি (সাঃ) -এর বাণী—'যে ব্যক্তি জুমার দিনে বা রাতে মৃত্যুবরণ করেন, আল্লাহ তাকে কবরের আজাব থেকে নাজাত দেন।' (জামে আত-তিরমিজি: ১০৭৪)

• শাহাদাতের মৃত্যুবরণ করা। আল্লাহ তায়ালার বাণী—'আর যারা আল্লাহর রাহে নিহত হয়, তাদের তুমি কখনো মৃত মনে করো না; বরং তাঁরা নিজেদের পালনকর্তার নিকট জীবিত ও জীবিকাপ্রাপ্ত। (সূরা আলে ইমরান: ১৬৯)

• প্লেগ রোগে মারা যাওয়া। বিশ্বনবির বাণী—প্লেগ রোগে মৃত্যু প্রত্যেক ঈমানদারের জন্য শাহাদাত।' (সহিহ বুখারি: ২৮৩০)

• নিজের ধর্ম, সম্পদ ও জীবন রক্ষা করতে গিয়ে মৃত্যুবরণ করা। বিশ্বনবি বলেন—'যে ব্যক্তি তার সম্পদ রক্ষা গিয়ে মারা যায়, সে শহিদ। যে ব্যক্তি তার ধর্ম (ইসলাম) রক্ষা করতে গিয়ে মারা যায়, সে শহিদ। যে ব্যক্তি তার জীবন রক্ষা করতে গিয়ে মারা যায়, সে শহিদ। (জামে আত-তিরমিজি: ১৪২১)

• আল্লাহর রাস্তায় প্রহরীর দায়িত্ব পালন করতে গিয়ে যে ব্যক্তি মারা যায়, সে-ও শহিদ। সালমান ফারসি (রাযিঃ) হতে বর্ণিত, তিনি বলেন, বিশ্বনবি (সাঃ) বলেছেন— ‘একদিন একরাত পাহারা দেওয়া এক মাস দিনে রোজা রাখা এবং রাতে নামাজ পড়ার চেয়ে উত্তম। আর যদি পাহারারত অবস্থায় সে ব্যক্তি মারা যায়, তাহলে তার জীবদ্দশায় সে যে আমলগুলো করত, সেগুলোর সওয়াব তার জন্য চলমান থাকবে, তার রিজিকও চলমান থাকবে এবং কবরের ফিতনা থেকে সে মুক্ত থাকব।' (সহিহ মুসলিম: ১৯১৩)

• ভালো মৃত্যুর আরও একটি আলামত হলো- নেক আমলরত অবস্থায় মৃত্যুবরণ করা। যেমন: নামাজ আদায় করা অবস্থায়, রোজা অবস্থায়, তিলাওয়াত করা অবস্থায় ইত্যাদি। ভালো মৃত্যুর যেমন কিছু আলামত রয়েছে, অনুরূপভাবে খারাপ মৃত্যু বা মন্দ বিদায়েরও কিছু আলামত রয়েছে।

১. আত্মহত্যা করে মৃত্যু। রাসূলুল্লাহ (সাঃ) বলেছেন—'যে ব্যক্তি দুনিয়াতে কোনো বস্তু দিয়ে নিজেকে হত্যা করবে, কিয়ামতের দিন তাকে সে বস্তু দিয়েই শাস্তি প্রদান করা হবে।' (সহিহ বুখারি ৫৭০০).

২. কবিরা গুনাহ সম্পাদন করা অবস্থায় মৃত্যুবরণ। যেমন- মদ্যপ অবস্থায়, ব্যভিচার করা অবস্থায়, কারও প্রতি জুলম করা অবস্থায় মৃত্যুবরণ করা।

৩. স্ত্রীর অন্যায়ের কারণে কোনো স্বামী যদি স্ত্রীর ওপর নারাজ থাকে অথবা স্ত্রীর আচরণে কষ্ট পেয়ে থাকে—এ পরিস্থিতিতে স্ত্রীর মৃত্যু হলে এটিও একটি খারাপ মৃত্যুর লক্ষণ।

৪. এমন ব্যক্তি—যার মৃত্যুর পরে এলাকার মানুষের মধ্যে স্বস্তি ফিরে আসে। এ ধরনের মৃত্যুও মন্দ মৃত্যু হিসেবে ধর্তব্য।
একটি গল্প দিয়ে শেষ করিঃ এক ব্যক্তি জঙ্গলে হাঁটছিলেন। হঠাৎ দেখলেন এক সিংহ তার পিছু নিয়েছে। তিনি প্রাণভয়ে দৌড়াতে লাগলেন। কিছুদূর গিয়ে একটি পানিহীন কুয়া দেখতে পেলেন। তিনি চোখ বন্ধ করে দিলেন ঝাঁপ। পড়তে পড়তে একটি ঝুলন্ত দড়ি দেখে তা খপ করে ধরে ফেললেন এবং ওই অবস্থায় ঝুলে রইলেন। ওপরে চেয়ে দেখলেন, কুয়ার মুখে সিংহটি তাকে খাওয়ার অপেক্ষায় দাঁড়িয়ে আছে। নিচে চেয়ে দেখলেন, বিশাল এক সাপ তার নিচে নামার অপেক্ষায় চেয়ে আছে। বিপদের ওপর আরও বিপদ হিসেবে দেখতে পেলেন একটি সাদা আর একটি কালো ইঁদুর তার দড়িটি একটু একটু করে কামড়ে ছিঁড়ে ফেলতে চাইছে। এমন হিমশিম অবস্থায় কী করবেন—কিছুই বুঝতে পারছিলেন না। তখন হঠাৎ তার সামনে কুয়ার সাথে লাগোয়া গাছে একটা মৌচাক দেখতে পেলেন। তিনি কী মনে করে সেই মৌচাকের মধুতে আঙুল ডুবিয়ে তা চেটে দেখলেন। সেই মধুর মিষ্টতা এতটাই মোহনীয় ছিল যে তিনি কিছু মুহূর্তের জন্য ওপরের গর্জনরত সিংহ, নিচের হা করে থাকা সাপ, আর দড়িকাটা ইঁদুরদের কথা ভুলে গেলেন। ফলে তার বিপদ অবশ্যম্ভাবী হয়ে দাঁড়াল।

পারস্যের বিখ্যাত দার্শনিক ইমাম গাজালি এই কাহিনিটি অত্যন্ত চমত্কারভাবে ব্যাখ্যা করেছেন-

“এই সিংহটি হচ্ছে আমাদের মৃত্যু, যে সর্বক্ষণ আমাদের তাড়িয়ে বেড়াচ্ছে। সেই সাপটি হচ্ছে রূপকভাবে কবর, যা আমাদের অপেক্ষায় আছে। দড়িটি হচ্ছে আমাদের জীবন, যাকে আশ্রয় করেই আমাদের বেঁচে থাকা। সাদা ইঁদুর হলো দিন, আর কালো ইঁদুর হলো রাত যারা প্রতিনিয়ত ধীরে ধীরে আমাদের জীবনের আয়ু কমিয়ে দিয়ে মৃত্যুর দিকে নিয়ে যাচ্ছে। আর সেই মৌচাক হলো দুনিয়া, যার স্বাদ আর মিষ্টতার মোহে পড়ে এই চতুর্মুখী ভয়ানক বিপদের কথা এবং আমাদের জীবন-মৃত্যুর আসল উদ্দেশ্যই আমরা ভুলে যাচ্ছি।

মৌচাকের প্রতিটি সুস্বাদু মধুর ফোটা হচ্ছে দুনিয়ার সমস্ত বিলাস বৈভব। আমরা দুনিয়ার প্রতিটি বস্তুর স্বাদ উপভোগ করতে ব্যস্ত। এসব বিলাসিতার মধ্যে আমরা ভুলে যাই আমাদের সময়, আমাদের জীবন, মৃত্যু, কবরসহ চিরন্তন সব বাস্তবতাকে। পুরো দুনিয়ার কর্মকাণ্ড মূলত একটা ধোকা, মায়াজাল আর মরীচিকা। এই মায়াজালে আমরা আটকে আছি সবাই। ডুবে আছি গাফেলতির সাগরে। বেমালুম ভুলে আছি চিরস্থায়ী আখিরাতের কথা”

মানবজীবনের ভ্রমণ শুরু হয়েছে সেই রুহের জগৎ থেকে। হাজার হাজার বছর সেখানে অবস্থানের পর আমরা দুনিয়ায় এসেছি। এরপর আবার এমন এক জগতে প্রবেশ করব, যার কোনো অন্ত নেই। জীবনের এই মহা ভ্রমণের পথে দুনিয়ার সময়টা খুবই সংক্ষিপ্ত; অন্য জগতের তুলনায় যাকে মুহূর্তও বলা চলে না। অথচ এই সংক্ষিপ্ত সময়কালটাই ঠিক করে দেবে আমাদের সামনের অনন্ত জীবন কীভাবে অতিবাহিত হবে। অর্থাৎ আমাদের অনন্ত জীবনের সুখ-দুঃখ নির্ভর করছে দুনিয়ার এই ক্ষণিক জীবনের ওপর। তাই দুনিয়ার প্রতিটি মুহূর্তই গুরুত্বপূর্ণ। প্রতিটি মুহূর্তই আমাদের কাজে লাগাতে হবে। বিদায় বেলার জন্য সদা প্রস্তুত মুমিন জীবনের এই সংক্ষিপ্ত সময়ে অবসর গ্রহণের সময় কোথায়?
------------------------------------------------------------------------------------------------------------------------------------------------------------------------------------------সমাপ্ত.

