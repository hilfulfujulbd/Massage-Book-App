উমর (রাযিঃ) ছিলেন ইসলামের দ্বিতীয় খলিফা। সবচেয়ে সফল রাষ্ট্রনায়ক। রাসূল (সাঃ) -এর সর্বক্ষণের সঙ্গী। তিনি নবিজির সঙ্গে প্রায় প্রতিটি যুদ্ধেই অংশগ্রহণ করেছেন। তাঁর হিদায়াতের জন্য রাসূল (সাঃ) আল্লাহর কাছে দুআ করেছেন। নবিজির দুআর বরকতে উমর (রাযিঃ) ইসলাম কবুল করে আলোর কাফেলায় শামিল হয়েছিলেন। আবদুল্লাহ ইবনে মাসউদ (রাযিঃ) উমর (রাযিঃ) সম্পর্কে বলেন-

’তাঁর ইসলাম ছিল বিজয়, হিজরত ছিল সাহায্য এবং নেতৃত্ব ছিল রহমত। উমর ইসলাম গ্রহণ করার পূর্বে আমরা কাবায় নামাজ আদায় করতে পারিনি। তাঁর ইসলাম গ্রহণের পরই আমরা কাবার চত্বরে নামাজ পড়ি।'

রাসূল (সাঃ) তাঁর উপাধি দিয়েছিলেন 'ফারুক' তথা সত্য ও মিথ্যার পৃথককারী। ‘আশারায়ে মুবাশশারাহ’ বা দুনিয়াতে জান্নাতের সুসংবাদপ্রাপ্ত দশজন বিশেষ সাহাবিদের মধ্যে উমর (রাযিঃ)  ছিলেন অন্যতম। তিনি ইসলামের দুর্দিনে ত্রাণকর্তা হিসেবে আবির্ভূত হয়েছিলেন। রাসূল (সাঃ) -এর ইন্তেকালের পর যখন সবকিছু এলোমেলো হয়ে পড়েছিল, তখন তিনিই বাইয়াত গ্রহণের মাধ্যমে আবু বক্কর (রাযিঃ)  -কে খলিফা হিসেবে প্রথম স্বীকৃতি দিয়েছিলেন এবং মুসলিম সমাজে ফিরিয়ে এনেছিলেন রাজনৈতিক স্থিতিশীলতা। তাঁর শাসনামলে ইসলামি সাম্রাজ্য বহু দূর পর্যন্ত বিস্তৃতি লাভ করেছিল।
  
তিনি মুসলিম সাম্রাজ্যে প্রতিষ্ঠা করেছিলেন সুবিচার ও সুশাসন। রাসূল (সাঃ) প্রতিটি ব্যাপারেই তাঁর সাথে পরামর্শ করতেন। তাঁর মত ও চিন্তাকে সমর্থন করে কুরআনে ১৭-১৮টি আয়াত নাজিল হয়েছে। তিনি ছিলেন ফকিহ সাহাবিদের একজন। রাসূল (সাঃ) থেকে অনেক গুরুত্বপূর্ণ হাদিস বর্ণনা করেছেন তিনি। এই কীর্তিমান মহান সাহাবির জীবনের উল্লেখযোগ্য বিষয় নিয়েই আমাদের এই আলাপন।

ইসলাম গ্রহণঃ
উমর (রাযিঃ) ... মুসলিম উম্মাহর নিকট ‘সুপার হিরো’, আদর্শ ও অনুকরণীয় ব্যক্তিত্ব। ইসলাম গ্রহণের আগে মোটামুটি তিনটি ঈমানি ধাক্কা বা ঈমানি ছোঁয়া তাঁর হৃদয়ে ব্যাপকভাবে নাড়া দেয়। অদ্ভুত এক কম্পন সৃষ্টি করে। এই তিনটি ধাক্কার পরই তিনি ইসলাম গ্রহণ করেন।

• প্রথম ছোঁয়াটি ছিল রাসূল (সাঃ) -এর দুআ।
• দ্বিতীয় ছোঁয়াটি ছিল সূরা হাক্কার মাধ্যমে।
• তৃতীয় ছোঁয়াটি ছিল সূরা ত্ব-হা’র ধাক্কা।
বিশ্বনবি (সাঃ) তাহাজ্জুদের সময় দুআ করলেন-

اللهم أعز الإسلام بأحب هذين الرجلين إليك بأبي جهل أو
بعمر بن الخطاب

'হে আল্লাহ! আবু জাহেল কিংবা উমর ইবনুল খাত্তাব—এই দুজনের মধ্যে যে তোমার নিকট অধিক প্রিয়, তার মাধ্যমে তুমি ইসলামকে শক্ত ও মজবুত করো এবং মর্যাদা দান করো।' (জামে আত-তিরমিজি: ৩৬৮১) 

রাসূল (সাঃ) ছিলেন অত্যন্ত সুদূরপ্রসারী চিন্তাশীল একজন মানুষ। তিনি বুঝতে পারলেন, মক্কায় ইসলামের দাওয়াতি কাজকে আরও বেগবান করার জন্য এই দুজনের একজনকে দরকার। কারণ, তাদের কেউ যদি ইসলামের সুশীতল ছায়ায় আশ্রয় গ্রহণ করে, তাহলে দাওয়াতি কাজে গতি বাড়বে। বিশ্বনবির এই দুআর একটি শুভ পরশ উমর এ-এর ওপর লাগল।
কারণ, রাসূল (সাঃ) -এর দুআ ছিল মিসাইলের মতো। দুআর মতো দুআ করলে তা অবশ্যই তা লক্ষ্যে পৌঁছে। আল্লাহ তায়ালা উমর ফারুক (রাযিঃ) -এর জন্য নবিজির দুআটি কবুল করে নিলেন।

দ্বিতীয়ত, সূরা হাক্কার মাধ্যমে আল্লাহ তায়ালা উমর (রাযিঃ)- এর মনে আরেকটি ঈমানি ধাক্কা দিলেন। ঘটনাটি ছিল এমন-একবার নবিজি মসজিদুল হারামে নামাজ পড়ছিলেন। পাশ দিয়ে যাওয়ার সময় উমর (রাযিঃ) শুনতে পেলেন তিলাওয়াতের সেই সুমধুর আওয়াজ। মন্ত্রমুগ্ধের মতো শুনতে লাগলেন তিনি। নবিজি তিলাওয়াত করছেন, আর উমর (রাযিঃ) মজা পেয়ে দুলছেন। বিশ্বনবির কণ্ঠে কুরআন তিলাওয়াত! সেটা কি আমার-আপনার মতো তিলাওয়াত? কী মধুর ছিল তাঁর তিলাওয়াত! সুবহানাল্লাহ!

উমর (রাযিঃ) মন্ত্রমুগ্ধের মতো তিলাওয়াত শুনছিলেন। যতই শুনছেন, ততই অবাক হচ্ছেন। কী সুন্দর শব্দের গাঁথুনি! কী প্রাঞ্জল বর্ণনা! কী চমৎকার অন্তমিল! উমর (রাযিঃ) ভাবলেন, এটা কবিতা না হয়ে পারে না।
উমর (রাযিঃ) যখন এটাকে কোনো কবিতা ভাবছেন, ঠিক সেই মুহূর্তে নবিজি তিলাওয়াত করলেন- 

وَّ مَا هُوَ بِقَوْلِ شَاعِرٍ١ؕ قَلِیْلًا مَّا تُؤْمِنُوْنَۙ

(ওয়ামা-হুওয়া বিকাওলি শা-'ইরিন কালীলাম মা তু'মিনূন)

‘‘আর এটি কোনো কবির কবিতা নয়। তোমরা অল্পই বিশ্বাস করো।’’ (সূরা আল হাক্কাহ: ৪১) 

এটা শুনে তো উমর (রাযিঃ) নিজের কানকে বিশ্বাস করতে পারছিলেন না! আরে, তিনি যা ভাবছেন, মুহাম্মাদ তো তাই তিলাওয়াত করছেন! এবার ভাবলেন—এটা হয়তো কোনো গণকের কথা হবে, যিনি মনের খবরও বলতে পারেন। কী কো-ইনসিডেন্ট! বিশ্বনবি (সাঃ) দরদভরা কণ্ঠে পরের আয়াত তিলাওয়াত করেন—

وَ لَا بِقَوْلِ كَاهِنٍ١ؕ قَلِیْلًا مَّا تَذَكَّرُوْنَؕ

(ওয়ালা-বিকাওলি কাহিনিন কালীলাম মা তাযাক্কারূন)

'আর এটা কোনো গণকের কথাও নয়। তোমরা কমই উপদেশ গ্রহণ করো।' (সূরা আল হাক্কাহ ৪২)

উমর (রাযিঃ) আবারও অবাক হলেন। তিনি মনে মনে যা ভাবছেন, নবিজি তাই তিলাওয়াত করে যাচ্ছেন। তাহলে এগুলো কার কথা? পরের আয়াতে আল্লাহ সেটার উত্তর দিলেন— 

تَنْزِیْلٌ مِّنْ رَّبِّ الْعٰلَمِیْنَ

"এটা মহাবিশ্বের পালনকর্তার নিকট থেকে অবতীর্ণ।' (সূরা আল হাক্কাহ ৪৩)

এই হাক্কার ধাক্কায় উমর (রাযিঃ) -এর মনে প্রথমবারের মতো ঈমানের দক্ষিণা বাতাস লাগল। (সিরাতে ইবনে হিশাম ১/৩০৫-৩০৬)

এরপর লাগে সর্বশেষ ঈমানি ধাক্কা। ডাক্তারের কাছে গেলে যেমন প্রথমে কম মাত্রার ওষুধ দেওয়া হয়। এই ওষুধে কাজ না হলে ডোজ একটু বাড়ানো হয়। এতেও কাজ না হলে অ্যান্টিবায়োটিক দেওয়া হয়। উমর (রাযিঃ) -এর ক্ষেত্রেও ব্যাপারটি প্রায় এমনই ঘটছিল। আল্লাহ তায়ালার ঐশী পরিকল্পনা (Divine Plan) একটু একটু করে তাঁর হৃদয়ের অন্ধকার পর্দাটিকে সরাতে সরাতে নুরের আলোকচ্ছটায় আলোকিত করতে শুরু করেছিল।

উমর (রাযিঃ) নাঙ্গা তলোয়ার নিয়ে বিশ্বনবি (সাঃ) এর শিরচ্ছেদ করার অভিপ্রায়ে বের হলেন। পথে বনু জাহরা গোত্রের এক লোকের সাথে দেখা। ওই লোক জিজ্ঞেস করল ‘কী উমর! কই যাওয়া হচ্ছে?' উমর (রাযিঃ) উত্তরে বললেন—'মুহাম্মাদের গলা কাটতে যাচ্ছি।'

লোকটি তাঁকে বলল— ‘তাঁর গলা কাটার আগে নিজের ঘর ঠিক করো। তোমার বোন তো মুসলিম হয়ে গেছে!' এমন কথা শুনে উমর (রাযিঃ) উলটো পথে হাঁটা শুরু করলেন। সোজা গিয়ে উঠলেন বোনের বাড়িতে। এদিকে উমরের বোন ফাতিমা ও তাঁর স্বামী সায়িদ (রাযিঃ) কুরআন শিখছিলেন। খাব্বাব ইবনুল আরাত (রাযিঃ) ছিলেন তাঁদের শিক্ষক। উমরের আগমনের সংবাদ পেয়ে তিনি লুকিয়ে পড়লেন। উমর (রাযিঃ) এসে দেখলেন—তাঁরা কুরআন পড়ছে। এতে ক্ষিপ্ত হয়ে বোন ও বোনজামাইকে বেধড়ক পেটালেন ।

একপর্যায়ে রাগ কমে এলে উমর (রাযিঃ) তাঁদের জিজ্ঞেস করলেন-'তোরা কী পড়ছিলি, আমায় দেখা।' ফাতিমা বললেন—'তুমি তো অপবিত্র, এটা স্পর্শ করতে পারবে না। আগে পবিত্র হয়ে এসো।'

এরপর উমর (রাযিঃ) গোসল করে এলেন। অতঃপর তাঁকে কুরআনের মুসহাফটি দেওয়া হলো। মুসহাফে লেখা ছিল সূরা ত্ব-হা। উমর (রাযিঃ) সুরাটি পড়তে শুরু করলেন। তিনি একটি করে আয়াত তিলাওয়াত করছিলেন, আর তার বিপরীতে খুলে যাচ্ছিল তাঁর হৃদয়ের একেকটি অন্ধকার পর্দা। এভাবে আস্তে আস্তে খুলে গেল তাঁর মনের সকল অর্গল। অন্তরে জ্বলে উঠল ঈমানের দীপ। তরবারি হাতে ছুটে যাওয়া খুনপিপাসু উমর (রাযিঃ) প্রবেশ করলেন নতুন এক জগতে। বৈপ্লবিক পরিবর্তন ঘটে গেল তাঁর হৃদয়ে। তিনি ব্যাকুল হয়ে উঠলেন ইসলাম গ্রহণের জন্য।

নবিজি তখন ছিলেন দারুল আরকামে। উমরকে এভাবে ছুটে আসতে দেখে রাসূল (সাঃ) -এর চাচা হামজা একটু চিন্তিত হলেন। কিন্তু চাচাকে অভয় দিলেন প্রিয়নবি। বললেন—'তাঁকে আসতে দাও!’

উমর (রাযিঃ) ঘরে ঢুকে ঘোষণা দিলেন—'ইয়া রাসূলাল্লাহ! আমি আল্লাহর প্রতি ঈমান আনলাম এবং আপনাকে সত্যনবি বলে স্বীকার করে নিলাম। উমর (রাযিঃ) -এর এই ঘোষণা শুনে সাহাবিদের মনে আনন্দের হিল্লোল বয়ে গেল। (সিরাতে ইবনে হিশাম: ১/৩০৩-৩০৫)

ইসলাম গ্রহণ করে উমর (রাযিঃ) নবিজিকে জিজ্ঞেস করলেন-'ইয়া রাসূলাল্লাহ! আমরা কি হকের ওপর প্রতিষ্ঠিত নই?" রাসূলুল্লাহ (সাঃ) বললেন— ‘হ্যা, নিশ্চয়ই আমরা হকের ওপর প্রতিষ্ঠিত।' তাহলে আমরা পালিয়ে বেড়াব কেন?'

উমর (রাযিঃ) ইসলাম গ্রহণ করেই চাইলেন একটি প্রকাশ্য তাওহিদের মিছিল দিতে এবং কাৰা চত্বরে প্রকাশ্যে সালাত আদায় করতে অনেক বোঝানোর পর স্বল্প পরিসরে বিশ্বনবি (সাঃ) অনুমোদন দিলেন। কিন্তু মিছিল যে দেবেন, লোকবল দরকার আছে না? মক্কার জমিনে কার এত সাহস যে মিছিল দেবে? এটা তো কাফির মুশরিকদের ‘প্রভাবাধীন এলাকা'।

খুঁজে পাওয়া গেল ১১ জন নওমুসলিম সাহাবি। মিছিলের এক লাইনে থাকলেন উমর (রাযিঃ), আরেক লাইনে নবিজির চাচা হামজা (রাযিঃ)। এই ১১ জন মিলে পৃথিবীর ইতিহাসে প্রথমবারের মতো মুসলিমরা আল্লাহু আকবার আল্লাহু আকবার তাকবির দিতে দিতে কাবা চত্বরের দিকে মার্চ করলেন। মিছিলের মধ্যে উমর (রাযিঃ) -কে দেখে মুশরিকদের বুক ভেঙে গেল। তারা এতটাই কষ্ট পেল, আগে কখনো এমন কষ্ট পায়নি। (তারিখে উমর ইবনুল খাত্তাব, ইবনুল জাওজি: ৬-৭)

যে মিছিলের মাধ্যমে ইসলাম তাঁর আগমনবার্তা মক্কাবাসীকে জানিয়েছিল, কাবার চত্বরমুখী সেই আলোর মিছিল আজও থামেনি, চলছে; কিয়ামত পর্যন্ত চলবে। কেউ থামাতে পারবে না। কবি আল মাহমুদ যেমনটি বলেছেন—

"আমাদের এ মিছিল নিকট অতীত থেকে অনন্তকালের দিকে আমরা বদর থেকে ওহুদ হয়ে এখানে, শত সংঘাতের মধ্যে এ কাফেলায় এসে দাঁড়িয়েছি। কে প্রশ্ন করে আমরা কোথায় যাবো? আমরা তো বলেছি আমাদের যাত্রা অনন্তকালের।"

ঈমানের এই মিছিল সমানে এগিয়ে নেওয়ার জন্য একজন উমর আমরা চাই। এর বেশি লাগবে না। একজন উমরের জন্য উন্মুখ হয়ে আছে বাংলাদেশ তথা গোটা মুসলিম উম্মাহ। কবি আসাদ বিন হাফিজের কথামালায়-

“দাও খোদা দাও আমায় আবার
উমর দারাজ দিল।
দাও আলির মতো বীর সেনানী
জাগাতে এই নিখিল!” 

আজ আমরা নেতৃত্বশূন্য দিশেহারা এক হতভাগ্য জাতিতে পরিণত হয়েছি । মুসলিম উম্মাহর কেন্দ্রীয় কোনো নেতৃত্ব নেই। শত্রুদের খেলার সামগ্রীতে পরিণত হয়েছি আমরা। অনেকটা ফুটবলের মতোই দশা আমাদের মাঠের এক প্রান্ত থেকে অন্য প্রান্তে গড়াগড়ি খাচ্ছি। আমাদের হয়ে কথা বলার মতো যোগ্য প্রতিনিধি যেন গোটা বিশ্বে একজনও নেই। আমরা যেন অভিভাবকহীন এক ইয়াতিম সম্প্রদায়। উম্মাহর এই নাজুক পরিস্থিতিতে আমরা সেই উমর ফারুক -এর মতো সৎ, যোগ্য ও বলিষ্ঠ নেতৃত্বের অপেক্ষায়।

উমর (রাযিঃ) -এর শ্রেষ্ঠত্বঃ
নবিজি বলেন—'লা নাবিইয়্যা বা'দি।' আমার পরে আর কোনো নবি নেই। মুসলিম হওয়ার জন্য রাসূলুল্লাহর এই বাণীকে বিশ্বাস করা আবশ্যক। বিশ্বাস করতে হবে তিনিই শেষ নবি এবং শেষ রাসূল; তাঁর পরে কোনো নবি নেই। কারণ, পবিত্র কুরআনুল কারিমও আমাদের জানিয়েছে, তিনি হচ্ছেন ‘খতামুন নাবিয়্যিন' তথা শেষ নবি। (সূরা আল আহজাব: ৪০)

কেউ যদি তাঁকে শেষ নবি হিসেবে না মানে, তবে সে কুরআন অস্বীকার করার কারণে ইসলাম থেকে খারিজ হয়ে যাবে। নিজেকে মুসলিম বলে পরিচয় দেওয়ার তাঁর কোনো অধিকার থাকবে না।

‘কাদিয়ানী’ নামক একটি সম্প্রদায় আছে, এরা কি মুসলিম? নিঃসন্দেহে এরা অমুসলিম। মুসলিম জাতির সাথে এদের কোনো সম্পর্ক নেই। এরা যদি মুসলিম হতে চায়, তাহলে মুহাম্মাদ কে শেষ নবি মানতে হবে এবং এই ঘোষণা সংবাদ সম্মেলন করে জানিয়ে দিতে হবে গোটা বিশ্বকে। তবেই এদের আমরা মুসলিম বলে মেনে নিতে পারব। তা না হলে তারা কোন ধর্মের সেটাও তাদের জানিয়ে দিতে হবে। এখানে কোনো হীনম্মন্যতা (Inferiority Complex or Identity crisis) রেখে মুসলিম পরিচয় ধারণ করা সম্ভব নয়। মুহাম্মাদ (সাঃ) কে শেষনবি মানবেন না, আবার নিজেদের মুসলিম বলেও দাবি করবেন—এই পরস্পরবিরোধী বক্তব্য গ্রহণযোগ্য নয়।

রাসূলুল্লাহ (সাঃ) বলেন-
‘আমার পরে যদি কেউ নবি হতো, সে হতো উমর।' (জামে আত-তিরমিজি: ৩৬৮৬)

নবিজির এই বক্তব্য থেকেই বোঝা যায়—উমরে ফারুক (রাযিঃ) - এর যোগ্যতা ও মর্যাদা কত উচ্চ পর্যায়ের ছিল। রাসূল -এর উত্তরসূরি হওয়ার সার্বিক যোগ্যতা তাঁর মধ্যে ছিল পূর্ণরূপে বিদ্যমান। রাসূল (সাঃ) কাটিয়েছিলেন আইয়ামে জাহেলিয়াতের অন্ধকার। আর আধুনিক জাহেলিয়াতের অন্ধকার অমানিশা ভেদ করে হেরার আলোয় উদ্ভাসিত এক কল্যাণময় সমাজব্যবস্থা কায়েমের জন্য এ রকম একজন উমর বড্ড দরকার! গীতিকার আবুল আলা মাসুমের ভাষায় বলতে হয়।

’প্রভু তুমি বলেছো রাসূল দেবে না বলোনি দেবে না উমর, বলোনি দেবে না হামজা তারিক খালিদ বিজয়ী সমর।'

সম্পর্কের দিক থেকে উমর (রাযিঃ) ছিলেন নবিজির শ্বশুর। ইসলামের চার খলিফার দুজন ছিলেন বিশ্বনবি (সাঃ) এর মেয়ের জামাই, আর বাকি দুই খলিফা ছিলেন বিশ্বনবি (সাঃ) -এর শ্বশুর। সাইয়্যিদুনা আলি ও উসমান (রাযিঃ) বিশ্বনবির মেয়ের জামাই। অন্যদিকে আবু বকর ও উমর (রাযিঃ) ছিলেন প্রিয়নবির শ্বশুর।

উমর ফারুক (রাযিঃ) কোনো সাধারণ মানুষ ছিলেন না তিনি ছিলেন অসাধারণ এক ব্যক্তিত্ব। তাঁকে আল্লাহ জ্ঞানও দিয়েছিলেন, দ্বীনদারিও দিয়েছিলেন। তাই তিনি জয় করতে পেরেছিলেন অর্ধ পৃথিবী। বর্তমানেও যে আলিমের মধ্যে জ্ঞান আছে আবার দ্বীনদারিও আছে, সেই আলিম গোটা বিশ্বকে জয় করে নিতে পারবে।

নবিজি সাহাবিদের মাঝে একটি স্বপ্নের বর্ণনা করছেন-
‘(স্বপ্নে) আমার নিকট এক পেয়ালা দুধ নিয়ে আসা হলো। আমি তা পান করলাম। এমনকী আমার মনে হতে লাগল, সে পরিতৃপ্তি আমার নখ দিয়ে বের হয়ে যাচ্ছে। অতঃপর অবশিষ্টাংশ আমি উমর ইবনুল খাত্তাবকে দিলাম।' সাহাবিরা বললেন—'ইয়া রাসূলাল্লাহ! আপনি এই স্বপ্নের ব্যাখ্যা করুন তিনি বলেন—'তা হলো ইলম। (সহিহ বুখারি ৮২)

নবিজি এই দুধের ব্যাখ্যা করেন জ্ঞান। অর্থাৎ উমর (রাযিঃ) কে দুধের পেয়ালা দেওয়া মানে হলো—আল্লাহ তাঁকে দ্বীনের পর্যাপ্ত জ্ঞান দান করেছেন। উমর (রাযিঃ) -কে নিয়ে বিশ্বনবি (সাঃ) আরেকটা স্বপ্ন দেখেন। তিনি বলেন-

’একদিন আমি ঘুমিয়ে ছিলাম। স্বপ্নে দেখলাম, অনেক লোককে আমার সামনে উপস্থিত করা হলো। সবার গায়ে জামা জড়ানো। কারও জামা এতটা ছোটো, কোনোভাবে বুক পর্যন্ত ঢাকতে পেরেছে। আবার কারও কারও জামা এর চেয়েও ছোটো। একপর্যায়ে উমর (রাযিঃ) কে আমার সামনে আনা হলো। তাঁর শরীরে এত লম্বা জামা ছিল, চলার সময় তাঁর জামা অনেকটা মাটিতে গড়াগড়ি খাচ্ছিল।’

সাহাবিগণ জিজ্ঞেস করলেন—'ইয়া রাসূলুল্লাহ! এই স্বপ্নের ব্যাখ্যা কী?'

বিশ্বনবি (সাঃ) বললেন—'তাকওয়া তথা দ্বীনদারি।' (সহিহ বুখারি: ৩৬৯১) 

এই স্বপ্নে যার জামা যত লম্বা দেখানো হয়েছে, তাঁর দ্বীনদারি বা আল্লাহভীতি তত বেশি—এটা বোঝানো হয়েছে। উমর (রাযিঃ) -এর যেমন গভীর জ্ঞান ছিল, তেমনি ছিল প্রবল দ্বীনদারি। এই দুটি গুণ কারও থাকলে তার কি অন্য কিছুর প্রয়োজন আছে?

রাসুল (সাঃ) বলেন পূর্ববর্তী জাতিগুলোর মাঝে অনেক 'মুহাদ্দাস' ছিল। আমার উম্মতের মুহাদ্দাস হলো উমর ইবনে খাত্তাব মুহাদ্দাসের সংজ্ঞা নিয়ে আলিমদের বিভিন্ন মতামত রয়েছে। কেউ কেউ বলেন মুহাদ্দাস হলো যে ব্যক্তিকে ফেরেশতা কথা শেখান। আবার কেউ কেউ বলেন- যে ব্যক্তি কোনো প্রকার উদ্দেশ্য নিয়ে কথা বলে না, তিনি মুহাদ্দাস। আবার কারও কারও মত হলো—যে ব্যক্তি আল্লাহর পক্ষ থেকে বিশেষ প্রত্যাদেশ পান। উমর (রাযিঃ) হলেন এই উম্মাহর তেমনই একজন নকিব।

'আমর ইবনুল আস একবার রাসূল (সাঃ) কে জিজ্ঞেস করেন— ‘হে আল্লাহর রাসূল! আপনার কাছে অধিক প্রিয় কে?' রাসূল (সাঃ) বলেন—'আয়িশা।' ওমর (রাযিঃ) বললেন—'পুরুষদের মাঝে কে?' রাসূল (সাঃ) বললেন—'তাঁর পিতা আবু বকর (রাযিঃ) । ওমর (রাযিঃ) আবার জিজ্ঞেস করলেন— ‘তারপর?' রাসূল (সাঃ) বললেন— 'উমর (সাঃ) ।' (সহিহ বুখারি: ৩৬৬২) 

আবু মুসা (রাযিঃ) আশআরি থেকে বর্ণিত, তিনি বলেন- 
আমি একবার রাসূল (সাঃ) -এর সাথে একটা খেজুর বাগানে ছিলাম। কিছুক্ষণ পর এক লোক এসে দরজার ওপার থেকে অনুমতি চাইল। রাসূল (সাঃ) আমাকে বললেন-“আগন্তুকের জন্য দরজা খুলে দাও এবং তাঁকে জান্নাতের সুসংবাদ দাও।” দরজা খুলে দেখলাম, আবু বকর (রাযিঃ) । আমি তাঁকে রাসূলের বক্তব্য শুনিয়ে দিলাম। তা শুনে আবু বকর (রাযিঃ) আল্লাহর প্রশংসা করলেন। তারপর অন্য একজন লোক এসে অনুমতি চাইলেন। রাসূল (সাঃ)  এবারও বললেন—“দরজা খোলো এবং তাঁকে জান্নাতের সুসংবাদ দাও।” দরজা খুলে দেখলাম, উমর (রাযিঃ) দাঁড়িয়ে আছেন। তাঁকে নবিজির সুসংবাদ শুনিয়ে দিলাম। সুসংবাদ শুনে উমর (রাযিঃ)  আল্লাহর প্রশংসা করলেন। তারপর আরও একজন লোক এলেন। রাসূল (সাঃ)  বললেন-“দরজা খোলো এবং তাঁকে বলবে, তাঁর ওপর একটা বিপদ আসবে এবং তার বিনিময়ে তাঁকে জান্নাতের সুসংবাদ দাও।” আমি যথারীতি দরজা খুলতে গেলাম। দেখি, উসমান (রাযিঃ) দাঁড়িয়ে আছেন। আমি তাঁকে রাসূলের সুসংবাদ শোনালাম। তিনি আল্লাহর প্রশংসা করলেন এবং বললেন “আল্লাহই সাহায্যকারী।' (মুত্তাফাকুন আলাইহি : ৩৯২৮)

মদিনার সবচেয়ে বড়ো মুনাফিক ছিল আবদুল্লাহ ইবনে উবাই। সে মুনাফিক হলেও তার ছেলে আবদুল্লাহ ছিলেন পাক্কা ঈমানদার। বাবার মৃত্যুর পর তিনি নবিজিকে বাবার জানাজা পড়ানোর অনুরোধ করলেন। নবিজি যাওয়ার উপক্রম হলেন, কিন্তু উমর (সাঃ) বাধা দিয়ে বসলেন। নবিজি উমর (রাযিঃ) -এর বাধাকে পাশ কাটিয়ে জানাজায় উপস্থিত হলেন। এরপর আল্লাহ কুরআনের আয়াত নাজিল করলেন-

وَ لَا تُصَلِّ عَلٰۤى اَحَدٍ مِّنْهُمْ مَّاتَ اَبَدًا وَّ لَا تَقُمْ عَلٰى قَبْرِهٖ١ؕ اِنَّهُمْ كَفَرُوْا بِاللّٰهِ وَ رَسُوْلِهٖ وَ مَاتُوْا وَ هُمْ فٰسِقُوْنَ

(ওয়ালা-তুসালিল আলাআহাদিম মিনহুম মা-তা আবাদাওঁ ওয়ালা তাকুম 'আলা কাবরিহী ইন্নাহুম কাফারূবিল্লা হি ওয়া রাছূলিহী ওয়ামা তৃওয়াহুম ফা-ছিকুন) 

‘‘(হে নবি!) তাদের (অর্থাৎ মুনাফিকদের) মধ্য হতে কেউ মারা গেলে তুমি তার জানাজার নামাজ পড়বে না এবং তার বরের পাশে দাঁড়াবেও না। তারা তো আল্লাহ ও তাঁর রাসূলের সাথে কুফরি কর্মপন্থা অবলম্বন করেছে এবং তারা পাপিষ্ঠ অবস্থায় মারা গেছে।’’ (সূরা তাওবা: ৮৪)

উমর (রাযিঃ) -এর তাকওয়া ও খোদাভীতিঃ 
বিশ্বনবি (সাঃ) একজন সাহাবির কাছে মুনাফিকদের তালিকা রাখতেন। তিনি হলেন হুজাইফা ইবনুল ইয়ামান । উমর (রাযিঃ) হুজাইফা (রাযিঃ) -এর কাছে গিয়ে জিজ্ঞেস করেন— ‘আমার নামটা কি মুনাফিকদের তালিকায় আছে?' হুজাইফা বললেন—'না, আপনার নাম নেই। এখান থেকেই বোঝা যায় তাঁর তাকওয়ার গভীরতা! জান্নাতের সার্টিফিকেট পাওয়ার পরও তিনি আত্মতুষ্টিতে ভোগেননি। খোঁজ নিয়ে দেখেছেন, অজান্তে মুনাফিকের তালিকায় নাম উঠে গেল কি না! (তারিখ আল হিজরাতাইন, ইমাম ইবনুল কাইয়্যিম, পৃষ্ঠা: ৬০৪)

দুনিয়ায় জান্নাতের সার্টিফিকেট পাওয়ার পরও উমর (রাযিঃ) এর যদি এই ভয় থাকে, তাহলে আমাদেরও কি এই ভয় থাকা উচিত নয়? এজন্য আমাদেরও আল্লাহর কাছে এই বলে সব সময় দুআ করতে হবে—

'হে আল্লাহ! আপনি আমাদের নিফাকি থেকে বাঁচান, শুদ্ধ ও স্বচ্ছ ঈমানের অধিকারী করুন।

উমর (রাযিঃ) বলতেন- 
‘‘তোমরা অত্যধিক জাহান্নামের আলোচনা করো। কারণ, তার তাপ অতি তীব্র, তার তলানি অতি গভীর এবং তার হাতুড়ি শক্ত লোহার।’’

উমর (রাযিঃ) আল্লাহকে অত্যধিক ভয় করতেন। তিনি সর্বদা নিজের কাজের কঠিন সমালোচনা ও নির্মোহ বিচার করতেন। যদি কারও ওপর জুলুম করেছেন বলে মনে হতো, তবে সাথে সাথে সেই ব্যক্তিকে ডেকে নিজের থেকে 'কিসাস' নিতে বলতেন।

তিনি মানুষকে বলতেন—
'তোমরা বিচারের মুখোমুখি হওয়ার আগে নিজের বিচার নিজে করো। তোমাদের ভালো কর্ম পাল্লায় উঠার আগে নিজে তার মাপজোখ করে নাও এবং সবচেয়ে ভালো উপস্থাপনের (কিয়ামতের) প্রস্তুতি গ্রহণ করো।'

আলি (রাযিঃ) বলেন- 
‘আমি একবার উমর (রাযিঃ) -কে দেখলাম, তিনি দৌড়াচ্ছেন। তাঁকে জিজ্ঞেস করলাম, “আমিরুল মুমিনিন। আপনি কোথায় যাচ্ছেন?” উমর (রাযিঃ) বললেন— “সাদাকার একটা উট পালিয়ে গেছে, তাকে ধরতে যাচ্ছি।” আমি বললাম- “আপনি পরবর্তী খলিফাদের অক্ষম করে দিলেন।” উমর (রাযিঃ) বললেন- “আবুল হাসান, আমাকে গালমন্দ করো না। ফোরাত নদীর তীরেও যদি উটের একটা রশি হারিয়ে যায়, তার জন্যও আমাকে কিয়ামতের দিন জবাবদিহি করতে হবে।' (সহিহ বুখারি, মানাক্বিবু উমর)

উমর (রাযিঃ) একবার অসুস্থ হলেন। ডাক্তাররা তাঁকে মধু খাওয়ার পরামর্শ দিলেন। তখন বাইতুলমালে অনেক মধু ছিল—যা বিভিন্ন বিজিত অঞ্চল থেকে আগত। কিন্তু উমর (রাযিঃ) তা গ্রহণ করলেন না; বরং সমস্ত মানুষকে ডাকলেন। মিম্বারে উঠে আগত মানুষের কাছে অনুমতি চেয়ে বললেন—'যদি আপনারা অনুমতি দেন, তাহলেই মধু আমার জন্য হালাল; অন্যথায় তা ভক্ষণ করা আমার জন্য হারাম।' এ কথা শুনে মানুষজন কান্না শুরু করে দিলো। সবাই একবাক্যে অনুমতি দিয়ে বলতে লাগলেন—'আমিরুল মুমিনিন! আল্লাহ আপনাকে ভরপুর কল্যাণ দান করুন। পরবর্তী খলিফাদের আপনি অক্ষম করে দিলেন!'

এমনই ছিল উমর ফারুক (রাযিঃ) -এর তাকওয়া ও খোদাভীতির মাত্রা।

উমর (রাযিঃ)-এর ‘ফিরাসাহ’ বা দিব্যদৃষ্টিঃ
একবার উমর (রাযিঃ) মসজিদে নববিতে জুমার খুতবা দেওয়ার সময় হুট করে বলে উঠলেন—'ইয়া সারিয়াতাল জাবাল' অর্থাৎ 'হে সারিয়া! পাহাড় অভিমুখে ছোটো।' এই কথা তাঁর বক্তব্যের আগের বাক্যের সাথেও মিল নেই, পরের বাক্যের সাথেও মিল নেই। নামাজের পর সবাই জিজ্ঞেস করলেন— ‘আমিরুল মুমিনিন। হুট করে কেন আপনি এই কথাটি বললেন?'

উমর (রাযিঃ) বললেন—'খুতবা দেওয়ার সময় দেখলাম, মুসলিম বাহিনী প্রাণপণে যুদ্ধ করছে। মুসলিম বাহিনীর ডানে পাহাড়, বামে উপত্যকা। তাঁরা পাহাড়ের দিকে না গিয়ে উপত্যকার দিকে রওয়ানা হলো; অথচ ওদিকে শত্রুরা ওত পেতে আছে। তাই তাঁদের সাবধান করতে বললাম-উপত্যকার দিকে নয়: পাহাড়ের দিকে যাও।' এ কথা শুনে অনেকেই অবাক হলেন। উমর (রাযিঃ) আছেন মদিনায়। মদিনায় থেকে কীভাবে পারস্যে নির্দেশ করছেন? তখনকার সময়ে তো মোবাইল ছিল না, ছিল না আধুনিক যোগাযোগব্যবস্থা। তিনি কীভাবে এ কথা বললেন?

কিছুদিন পর ওই বাহিনী মদিনায় ফিরে এলো। কয়েকজন তাঁদের জিজ্ঞেস করল—'অমুক দিন কি আপনারা এমন কোনো আওয়াজ শুনেছিলেন?' তাঁরা বললেন— ‘হ্যা, আমরা আমিরুল মুমিনিনের আওয়াজ শুনেছিলাম। এর ফলে আল্লাহর রহমতে আমরা শত্রুর হাতে কচুকাটা হওয়া থেকে বেঁচে গেছি।' (আল বিদায়া ওয়ান নিহায়া: ১৩৫ পৃষ্ঠা)

উমর (রাযিঃ) এর ব্যক্তিত্বঃ
উমর (রাযিঃ) এমন ব্যক্তিত্বসম্পন্ন মানুষ ছিলেন, তিনি যেই রাস্তা দিয়ে ইটিতেন, শয়তান সেই রাস্তার আশেপাশেও থাকত না। মদিনার মুনাফিকরা তাঁকে যমের মতো ভয় পেত। বাচ্চারা রাতে খেতে না চাইলে আমরা তাদের বিড়াল, কুকুর, বাঘ অথবা ভূতের ভয় দেখাই। আর মদিনার মায়েরা বাচ্চাদের ভয় দেখাতে বলত—'খাও খাও, ওই যে উমর আসছেন, উমর!' উমর (রাযিঃ) ছিলেন রাশভারী প্রকৃতির মানুষ প্রবল ব্যক্তিত্বসম্পন্ন। সাদ ইবনে আবি ওয়াক্কাস (রাযিঃ) বর্ণনা করেন—

‘‘একদিন রাসূল (সাঃ) এর সাথে কিছু মহিলা কথা বলছিল। তাদের গলার স্বর ছিল বেশ চড়া। এমন সময় উমর (রাযিঃ) রাসূল (সাঃ) এর কাছে প্রবেশের অনুমতি প্রার্থনা করলেন। উমর (রাযিঃ) -এর আওয়াজ শুনেই মহিলারা ঘাবড়ে গিয়ে পর্দার আড়ালে লুকিয়ে পড়ল। নবিজি উমর (রাযিঃ) -কে প্রবেশের অনুমতি দিলেন। উমর ( রাযিঃ)  ঘরে প্রবেশ করে দেখলেন, রাসূল (সাঃ) হাসছেন। রাসূলের হাস্যোজ্জ্বল মুখ দেখে তিনি বললেন—“আল্লাহ আপনাকে হাস্যোজ্জ্বল রাখুক।” রাসূল (সাঃ) বললেন—“আমি এই মহিলাদের কাণ্ড দেখে অবাক হয়ে গেলাম। তারা আমার এখানে ছিল। যেই তোমার গলার আওয়াজ শুনল, অমনি পর্দার আড়ালে লুকিয়ে পড়ল।” উমর (রাযিঃ) বললেন-“তাদের ভয়ের অধিক উপযুক্ত ব্যক্তি আপনি।" তারপর মহিলাদের লক্ষ করে বললেন—“তোমরা আমাকে ভয় করো, অথচ রাসূল (সাঃ)  কে ভয় পাও না?” তারা বলল— “হ্যা। কারণ, আপনি নবিজির চেয়ে কঠোর ও রূঢ়ভাষী।" তখন রাসূল (সাঃ) বললেন- “হে খাত্তাবের ছেলে! সেই সত্তার কসম, যার হাতে আমার প্রাণ! শয়তান তোমায় কোনো গলিতে দেখলে সে ওই গলি ত্যাগ করে অন্য গলিতে ঢুকে পড়ে।’’ (সহিহ বুখারি, মানাক্বিবু উমর: পৃষ্ঠা-৫৭)

এটাই উমর (রাযিঃ)-এর বলিষ্ঠ ব্যক্তিত্ব! আমরা এমনই এক উমরের প্রতীক্ষায় আছি, যার ইনসাফ ও ন্যায়বিচার দেখে বিশ্ববাসী বলে উঠবে মারহাবা মারহাবা!

আবু বকর (রাযিঃ)-এর সময় কুরআন সংকলনের কাজ শুরু হয়। উমর (রাযিঃ) এগিয়ে এলেন; প্রয়োজনীয় পরামর্শ ও নির্দেশনা দিয়ে কাজ এগিয়ে নিলেন। ৭০ জন হাফেজে কুরআনের শাহাদাতের কারণে আবু বকর (রাযিঃ) কুরআন সংরক্ষণের ব্যাপারে চিন্তিত হয়ে পড়লেন। উমর (রাযিঃ) পরামর্শ দিলেন—'তাহলে আপনি কুরআন সংকলনের উদ্যোগ নিন।

আবু বকর (রাযিঃ) বললেন—'এটা তো নবিজি করেননি, আমি কী করে করব?'

উমর (রাযিঃ) যুক্তি দেখালেন—'এটা করলে ভালো ছাড়া খারাপ কিছু হবে না। অবশেষে উমর ফারুক (রাযিঃ) -এর পরামর্শ শুনে আবু বকর (রাযিঃ) কুরআন সংকলনে রাজি হলেন। এই যে আমরা হিজরি সনের হিসাব করে থাকি, এটিরও প্রবর্তন করেন উমর (রাযিঃ) । নবিজির মক্কা থেকে মদিনায় হিজরতকে স্মৃতিময় করে রাখতে তাঁর খিলাফতের সময়কাল থেকে হিজরি সনের প্রবর্তন হয় ।

উমর (রাযিঃ) এর অভিমতের সমর্থনে আয়াতঃ
উমরে ফারুক (রাযিঃ) -এর চিন্তাধারা এবং অভিমতকে সমর্থন জানিয়ে স্বয়ং আরশের অধিপতি অনেকগুলো কুরআনের আয়াত নাজিল করেছেন। উমরে ফারুক (রাযিঃ) অভিপ্রায় প্রকাশ করলেন যে, মাকামে ইবরাহিমকে যদি নামাজের বিশেষ স্থান বানানো হতো! অতঃপর আল্লাহ তায়ালা আয়াত নাজিল করলেন 

وَ اتَّخِذُوۡا مِنۡ مَّقَامِ اِبۡرٰهٖمَ مُصَلًّی

‘মাকামে ইবরাহিমকে তথা ইবরাহিম যেখানে ইবাদত করার জন্য দাঁড়ায়, সে স্থানটিকে স্থায়ীভাবে নামাজের স্থানে পরিণত করো।' (সূরা বাকারা: ১২৫) 

একদিন তিনি বিশ্বনবিকে (সাঃ) বললেন— 'হে আল্লাহর রাসূল! আপনার দরবারে কত ধরনের লোকজন আসে—তার হিসাব নেই। তাদের কেউ ভালো, কেউ মন্দ। আপনি যদি আপনার স্ত্রীদের হিজাবের আদেশ করতেন, তাহলে কতই না ভালো হতো!' পরক্ষণেই তাঁর অভিমতের সমর্থনে আল্লাহ তায়ালা হিজাবের আয়াত নাজিল করলেন।

মদের ক্ষতিকর প্রভাব বিবেচনায় উমর ফারুক (রাযিঃ) আল্লাহ তায়ালার কাছে দুআ করছিলেন এবং মনে মনে চাচ্ছিলেন, মদকে যদি চিরতরে হারাম ঘোষণা করে কোনো আয়াত নাজিল হতো! আল্লাহ তায়ালা তা-ই করলেন। মদকে হারাম ঘোষণা দিয়ে আয়াত নাজিল করলেন-

یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ

'হে ঈমানদারগণ! নিশ্চয় মদ, জুয়া, মূর্তিপূজার বেদি ও ভাগ্য নির্ণায়ক শৱসমূহ—এগুলো হচ্ছে ঘৃণ্য শয়তানি কার্যকলাপ। এগুলো থেকে দূরে থাকো; আশা করা যায় তোমরা সফলতা লাভ করবে।' (সূরা মায়েদা ৯০)

এভাবে তাঁর চিন্তাধারা, অভিমত বা আকাঙ্ক্ষাকে সমর্থন জানিয়ে কারিমের অনেক আয়াত নাজিল হয়েছে।

সংস্কারকর্মঃ
উমর (রাযিঃ) মুসলিম ভূখণ্ডগুলোতে বেশ কিছু প্রশাসনিক সংস্কার সাধন করেন। নতুন বিজিত অঞ্চলে তিনি প্রশাসনিক ও সামরিক কাঠামো গঠন করেন—যাতে কয়েকটি মন্ত্রণালয়, আমলাতন্ত্র ও প্রাদেশিক ব্যবস্থাপনা ছিল। পুরো মুসলিম সাম্রাজ্যকে একটি সুশৃঙ্খল নিয়মের মধ্যে নিয়ে আসতে উমর (রাযিঃ) প্রদেশগুলোকে অনেকগুলো জেলায় ভাগ করেন। প্রদেশগুলোর শাসক ছিলেন তাঁরই নিয়োগকৃত একেক গভর্নর বা ‘ওয়ালি'। তাঁর শাসনামলে বসরা ও কুফা শহরদ্বয় নির্মিত ও সম্প্রসারিত হয়। আবু বকর (রাযিঃ) -এর সময় সংঘটিত 'রিদ্দা'র যুদ্ধ থেকে পাওয়া হাজারো বেদুইন যুদ্ধবন্দিকে তিনি সাধারণ ক্ষমার মাধ্যমে মুক্তি দেন। এতে বেদুইন গোত্রগুলোর মাঝে উমর (রাযিঃ) -এর জনপ্রিয়তা অনেক বেড়ে যায়।

স্টেট গভর্নমেন্ট, জেলখানা, সচিবালয়, রাষ্ট্রীয় ভাতার শ্রেণিবিন্যাসের প্রবর্তন করেন উমর (রাযিঃ) । আবু বকর (রাযিঃ) এর খিলাফতের সময়কালে মদিনার সুপ্রিম কোর্টের প্রধান বিচারপতি ছিলেন তিনি। প্রায় রাতেই সিভিল ড্রেসে জনগণের খোঁজখবর নিতেন। তাঁর শাসনামলে স্বতন্ত্র ইসলামিক কারেন্সি চালু করেন। হেজাজ থেকে চিরতরে ষড়যন্ত্রকারী ইহুদিদের উৎখাত করেন। বদরের যুদ্ধে অংশগ্রহণকারী সাহাবাদের জন্য বিশেষ রাষ্ট্রীয় ভাতা চালু করেন। সৈনিকদের মধ্যে যারা বিবাহিত, তাদের প্রত্যেক ছয় মাস অন্তর এক মাসের ছুটির ব্যবস্থা করেন উমর (রাযিঃ)। এই যে রমজানে আমরা বিশ রাকাত সালাতুত তারাবিহ পড়ি, এর সামাজিক প্রচলনও করেন তিনি। কুরআনবিশারদদের মতে, কুরআনের এমন ২২টি আয়াত আছে যেগুলো আল্লাহ তায়ালা উমর (রাযিঃ) এর মতের পক্ষে নাজিল করেছেন।

আত্মীয়করণ ও স্বজনপ্রীতির বিরুদ্ধে কঠোর অবস্থানঃ
উমর (রাযিঃ) সততা, নিষ্ঠা ও আইন প্রয়োগের ব্যাপারে ছিলেন আপসহীন। স্বজনপ্রীতি শব্দটি তাঁর ডিকশনারিতে ছিল না। দিনে যে আইন প্রণয়ন করেছেন, রাতে ঘরে ফিরেই সেই আইনের প্রয়োগ করেছেন। অন্যান্য শাসকের মতো দেশবাসী, গ্রামবাসীর বিচার করে নিজের বেলায় বিচারের কথা ভুলে যাননি। সবার জন্য যে নিয়ম, নিজের ঘরেও সেই নিয়ম বাস্তবায়ন করতেন।

তিনি নতুন কোনো আইন প্রণয়ন করলে প্রথমে তা ঘরে বাস্তবায়ন করতেন। পরিবার-পরিজনকে বলতেন— 
“আমি মানুষকে এমন এমন কাজ থেকে বিরত থাকতে বলেছি, সুতরাং তোমরা তা থেকে বিরত থাকবে। মনে রাখবে। ক্ষুধার্ত পাখি যেভাবে মাংসের দিকে চেয়ে থাকে, তেমনই মানুষও তোমাদের দিকে চেয়ে থাকবে। তোমরা যদি আইন লঙ্ঘন করো, তারাও করবে: তোমরা যদি আইন মেনে চলো, তারাও চলবে। আল্লাহর কসম! যদি আমার কোনো আত্মীয়স্বজন আইন লঙ্ঘন করে, তাহলে তার সাথে আমার সম্পর্কের কারণে তাকে দ্বিগুণ শাস্তি দেবো।” 

তিনি সন্তান-সন্ততি ও স্ত্রী-পরিজনের ওপর খুব কড়া নজর রাখতেন। আবদুল্লাহ ইবনে উমর (রাযিঃ) বলেন 
"আমি জুলাওলাতে (পারস্যে সংগঠিত একটা যুদ্ধ) অংশগ্রহণ করলাম । (বিজয়ের পর) চল্লিশ হাজার মুদ্রা দিয়ে কিছু গনিমতের মাল ক্রয় করলাম। যখন উমর (রাযিঃ) -এর কাছে এলাম, তিনি বললেন— “আচ্ছা, আমাকে যদি আগুনে নিক্ষিপ্ত করা হয়, আর তোমাকে বলা হয় কিছু বিনিময় দিয়ে আমাকে মুক্ত করতে, তাহলে কি আমাকে মুক্ত করবে না?” আমি বললাম- “আল্লাহর কসম! আপনাকে কষ্ট দেবে এমন যেকোনো কিছু থেকে মুক্তির জন্য আমি মুক্তিপণ দেবো।” এবার তিনি বললেন- “আমি যেন দেখতে পাচ্ছি, মানুষ কেনাবেচা করছে। তারা বলছে-আবদুল্লাহ ইবনে উমর আল্লাহর রাসূলের সাহাবি আমিরুল মুমিনিনের ছেলে এবং তাঁর সর্বাধিক প্রিয়ভাজন! তুমি সত্যিই তেমন। সুতরাং তারা তোমার মায়ায় পড়ে তোমার কাছে চড়া দামে বিক্রি না করে সস্তায় বিক্রি করেছে। তুমি তো জানো, এই মালামালগুলোর দায়িত্ব আমার ওপর এবং আমিই এগুলোর বণ্টনকারী। (তুমি তোমার ক্রয়কৃত মালামালগুলো ফেরত দাও) আমি তোমাকে কুরাইশের ব্যবসায়ীরা যা লাভ করেছে, তার চেয়ে বেশি দেবো।” তারপর তিনি ব্যবসায়ীদের ডাকলে তারা তাঁর কাছ থেকে চার লাখ দিরহাম দিয়ে তা কিনে নিল। তিনি আমাকে আশি হাজার দিরহাম দিলেন আর বাকি মুদ্রা সাদ ইবনে আবি ওয়াক্কাস (রাযিঃ) -এর কাছে মানুষের মাঝে বণ্টনের জন্য পাঠিয়ে দিলেন।' (সহিহ বুখারি, মানাক্বিবু উমর: ১৫৭-১৫৮ পৃষ্ঠা)

উমর (রাযিঃ) তাঁর পরিবারের সদস্যদের জনগণের জন্য বরাদ্দ সম্পদ থেকে উপকৃত হতে দিতেন না-পাছে স্বজনপ্রীতি হয়ে যায় ভেবে। আবদুল্লাহ ইবনে উমর (রাযিঃ) বলেন- 

'আমি একটা উট কিনলাম এবং চারণভূমিতে কিছুদিন চরাতে দিলাম। যখন তা মোটাতাজা হলো, তখন তা বাজারে তুললাম। উমর (রাযিঃ) বাজারে গিয়ে আমার উট দেখলেন। তিনি জিজ্ঞেস করলেন— “এই উট কার?” লোকে বলল- “আবদুল্লাহ ইবনে উমরের।" এবার তিনি বললেন— “বেশ বেশ, আমিরুল মুমিনিনের ছেলে!" আমাকে বললেন- “এই উট কোথায় পেলে?” বললাম “কিনেছি, তারপর জনগণের চারণভূমিতে পাঠিয়েছি। সবার যা উদ্দেশ্য থাকে, আমারও তা-ই।” তিনি বললেন- “তারা তো বলবে, ভালো করে চরাও। আমিরুল মুমিনিনের ছেলের উট। সময়মতো পানি খাওয়াবে। হে আবদুল্লাহ ইবনে উমর! তোমার মূলধন নিয়ে বাকি লভ্যাংশ বাইতুলমালে জমা দাও।'' (সহিহ বুখারি, মানাক্বিবু উমর ১৫৮ পৃষ্ঠা) 

আসলামা (রাযিঃ) থেকে বর্ণিত, তিনি বলেন—

‘‘উমর (রাযিঃ) এর দুই পুত্র আবদুল্লাহ ও উবাইদুল্লাহ এক সৈন্যদলের সাথে ইরাকে গেলেন। পথিমধ্যে আবু মুসা আশআরি (রাযিঃ) এর বাড়ি। উমরের পুত্রদ্বয় তাঁর সাথে সাক্ষাৎ করলেন। আবু মুসা আসআরি (রাযিঃ) তখন বসরার গভর্নর। তিনি তাঁদের উষ্ণ অভ্যর্থনা জানালেন এবং বললেন— “তোমাদের উপকারে আসবে, এমন কোনো কাজ কি আমি করতে পারি?” তাঁরা বললেন— “অবশ্যই করতে পারেন।” তিনি বললেন— “এখানে কিছু রাষ্ট্রীয় সম্পদ আছে। আমি তা আমিরুল মুমিনিনের কাছে পাঠাব। তোমরা যদি চাও, এগুলো তোমাদের ঋণ দিতে পারি। তা দিয়ে তোমরা ইরাক থেকে পণ্য কিনে মদিনায় নিয়ে বিক্রি করতে পারো। পরে মূলধনটা আমিরুল মুমিনিনকে দিলেই হবে। আর লাভটা তোমাদের।” তাঁরা এতে রাজি হলেন এবং প্রস্তাব অনুযায়ী কাজ করলেন। আবু মুসা আশআরি আমিরুল মুমিনিনের কাছে একটি চিঠি লিখে দিলেন, যেন তিনি তাঁদের কাছ থেকে রাষ্ট্রীয় সম্পদ বুঝে নেন। তাঁরা যথারীতি মদিনায় ফিরে এলেন। উমর (রাযিঃ) এর সাথে দেখা করলেন। তিনি তাঁদের জিজ্ঞেস করলেন- “আচ্ছা, আবু মুসা কি সৈন্যবাহিনীর সবাইকে ঋণ দিয়েছে?” উভয়ে জবাব দিলেন— “না।”

উমর (রাযিঃ) বললেন— “তাহলে মূলধন এবং লাভ সবই রাষ্ট্রীয় কোষাগারে জমা দাও।” এই কথা শুনে আবদুল্লাহ চুপ করে থাকলেন। উবাইদুল্লাহ বললেন— “আমিরুল মুমিনিন। আপনার এমন করাটা উচিত নয়। এই সম্পদ যদি নষ্ট হতো কিংবা কমে যেত, তাহলে আমরা তা পুষিয়ে দিতাম।” উমর (রাযিঃ) আবারও বললেন- “তোমরা সম্পদ জমা দাও।" এবারও আবদুল্লাহ চুপ। মুখে টু শব্দটি করলেন না, কিন্তু ওবাইদুল্লাহ আবারও আপত্তি জানালেন। এবার উমর (রাযিঃ) -এর সভাসদের কেউ কেউ কথা বলে উঠলেন- “আমিরুল মুমিনিন! আপনি যদি তা অংশদারিত্বের ভিত্তিতে গ্রহণ করেন, তবে উভয়কুল রক্ষা হয়। লাভের অর্ধেক তাঁদের, অর্ধেক রাষ্ট্রের। উমর এই প্রস্তাবে রাজি হলেন। অর্ধেক লভ্যাংশ তাঁদের দিলেন আর বাকি অর্ধেক রাষ্ট্রীয় কোষাগারে জমা করলেন। (মুয়াত্তা ইমাম মালেক ৫১৪ পৃষ্ঠা)

এই ছিল উমর (রাযিঃ) -এর ন্যায়পরায়ণতা ও সুবিচারের চিত্র ইতিহাসের পাতায় যার দ্বিতীয় নজির নেই। উমর (রাযিঃ) মানুষের মাঝে সম্পদ বন্টন করতেন ইসলাম গ্রহণে অগ্রগামিতার ভিত্তিতে। একবার উসামা ইবনে জায়েদ (রাযিঃ) -কে চার হাজার দিরহাম এবং আবদুল্লাহ ইবনে উমর (রাযিঃ) কে তিন হাজার দিরহাম দিলেন। এতে আবদুল্লাহ ইবনে উমর (রাযিঃ) বললেন—'বাবা! আপনি উসামাকে চার হাজার দিলেন, অথচ আমাকে দিয়েছেন তিন হাজার। তাঁর পিতার এমন কোনো গুণ ছিল না যা আপনার মধ্যে নেই এবং তাঁর মধ্যেও এমন কোনো গুণ নেই—যা আমার মধ্যে নেই। তাহলে কেন এই বৈষম্য?' উমর (রাযিঃ) বললেন— 'তাঁর পিতা ছিল রাসূলের কাছে তোমার পিতার চেয়ে প্রিয়, আর সে-ও তোমার চেয়ে রাসূলের অধিক প্রিয় ছিল।' (ক্বাল আজির, মানাক্বিবু উমর: ১৪৬ পৃষ্ঠা)

একবার উমর (রাযিঃ) এর কাছে বাহরাইন থেকে কিছু ‘মেসক’ ও ‘আম্বর' সুগন্ধি এলো। তিনি বললেন—'হায়! যদি এমন কোনো উত্তম মহিলা পেতাম, যে আমার জন্য এই সুগন্ধিগুলো উত্তমরূপে মুসলিমদের মাঝে বণ্টন করে দেবে।' তখন তাঁর স্ত্রী আতিকা বললেন—'আমি উত্তমরূপে ওজন করতে পারি। আমাকে দিন, আমি ওজন করে দিই।' উমর (রাযিঃ) বললেন-'না'। আতিকা জিজ্ঞেস করলেন—'কেন?' উমর (রাযিঃ) বললেন—'আমার ভয় হয়, তুমি এভাবে নেবে। তারপর ঘাঁড়ে লাগাবে।' এ কথা বলে উমর (রাযিঃ) তাঁর দুই আঙুল কানের দুই ছিদ্রের মাঝে ঢুকিয়ে দেখালেন। এই ছিল উমর (রাযিঃ) -এর তাকওয়া ও খোদাভীতির নমুনা। (সহিহ বুখারি: মানাক্বিবু উমর)

সালাবা ইবনে আবি মালিক (রাযিঃ) বলেন—
’’উমর (রাযিঃ) মদিনার মহিলাদের মাঝে কিছু কাপড় বিতরণ করলেন। বিতরণ শেষে দেখা গেল, একটা কাপড় অতিরিক্ত রয়ে গেছে। তখন কেউ কেউ বলল— “অতিরিক্ত কাপড়টি রাসূলের নাতনি আপনার স্ত্রী উম্মে কুলসুম বিনতে আলিকে দিন।" তখন উমর (রাযিঃ) বললেন— “উম্মে সুলাইত তাঁর চেয়ে বেশি উপযুক্ত।” উম্মে সুলাইত ছিলেন আনসারি মহিলা। তিনি রাসূলের হাতে বাইআত গ্রহণ করেন। উমর (রাযিঃ) বলেন— “উম্মে সুলাইত উহুদের দিন আমাদের পানির পাত্র এগিয়ে দিয়েছেন।'' (সহিহ বুখারি: ২৮৮১)

উমর (রাযিঃ) তাঁর স্ত্রীদের রাষ্ট্রীয় ব্যাপারে নাক গলাতে দিতেন না। একবার উমর (রাযিঃ) কয়েকজন গভর্নরের বিরুদ্ধে অভিযোগ পত্র লিখলেন। এ ব্যাপারে তাঁর স্ত্রী তাঁকে জিজ্ঞেস করলেন-'আপনি তাঁদের ওপর রেগে গেলেন কেন?' তখন উমর (রাযিঃ) চরমভাবে ক্ষিপ্ত হয়ে বলেন-'দূর হও! তোমাকে এখানে নাক গলাতে কে বলেছে?”

একবার উমর (রাযিঃ) এর কাছে তাঁর মেয়ের জামাই এলেন। তিনি উমর (রাযিঃ) এর কাছে বাইতুলমাল থেকে কিছু সম্পদ চাইলেন। উমর (রাযিঃ) তাঁকে ধমক দিয়ে বললেন—'তুমি কি চাও আমি আল্লাহর কাছে একজন দুর্নীতিপরায়ণ বাদশাহ হিসেবে উপস্থিত হই?'

এমনই ছিলেন উমর (রাযিঃ) । রাষ্ট্রীয় সুযোগ-সুবিধার ক্ষেত্রে নিজ পরিবারের সদস্যদের সাথে কঠোর আচরণ করেছেন তিনি। কাউকে চুল পরিমাণ পর্যন্ত ছাড় তো দেনইনি; বরং তাঁদের ন্যায্য অধিকার থেকেও কম দিয়েছেন, যেন কেউ কোনো কথা বলার সুযোগ না পান। জনগণের সম্পদ ও অধিকারের ব্যাপারে এমনই স্বচ্ছ ও আমানতদার ছিলেন তিনি।

উমর (রাযিঃ) এর ন্যায়পরায়ণতার চিত্রঃ
মিশরের ঘটনা। আমর ইবনুল আস (রাযিঃ) তখন মিশরের গভর্নর। আর উমর ইবনুল খাত্তাব (রাযিঃ) ছিলেন সমগ্র বিশ্বজাহানের খলিফা। আমর ইবনুল আস একটা মসজিদের আয়তন বিস্তার করলেন। আয়তন বাড়াতে গিয়ে এক কিবতির ঘর ভেঙে ফেলা হলো; অথচ তাকে কোনো প্রকার ক্ষতিপূরণ বা ভিন্ন কোনো ঘর দেওয়া হলো না। ভুক্তভোগী ব্যাপারটা আমর ইবনুল আস (রাযিঃ) এর কাছে উত্থাপন করতে ভয় পেলেন। লোকেরা তাকে পরামর্শ দিলো খলিফার কাছে যেতে। ফলে দুই মাসের দীর্ঘ পথ পাড়ি দিয়ে লোকটি মদিনায় উমর (রাযিঃ) এর কাছে এলেন। এসে দেখলেন, উমর (রাযিঃ) যথারীতি খেজুর গাছের নিচে বসে আছেন। তিনি খলিফার কাছে ব্যাপারটা খুলে বললেন। উমর (রাযিঃ) সব শুনে আমর ইবনুল আস (রাযিঃ) এর কাছে একটা চিঠি লিখলেন- 
“বিল আদলি নাহইয়া—সুবিচার ও ন্যায়পরায়ণতার মাধ্যমেই আমাদের উত্থান হবে, আমরা জেগে উঠব।'

লোকটা বাক্যটার মর্ম বুঝতে পারল না। তিনি পত্র নিয়ে যখন মিশরে পৌঁছলেন, তখন জুমার সময় ঘনিয়ে এসেছে। আমর ইবনুল আস (রাযিঃ) মিম্বারে দাঁড়িয়েছেন। লোকটা মসজিদের বাইরে থেকে আমর ইবনুল আস (রাযিঃ) -কে ডেকে বললেন ‘আপনার জন্য আমিরুল মুমিনিনের একটা চিঠি আছে। আমর (রাযিঃ) তাকে ডেকে পত্রটি পাঠ করলেন। তারপর বললেন—'তুমি কি তোমার অধিকার এখন নেবে, নাকি নামাজের শেষ পর্যন্ত আমাকে সুযোগ দেবে।' লোকটা বলল-'নামাজের শেষে দিলেই হবে।”

তারপর লোকটা নামাজ শেষ হওয়া পর্যন্ত অপেক্ষা করল। অতঃপর আমর ইবনুল আস (রাযিঃ) তার কাছে এলে লোকটা বলল—'এখন অধিকার ফিরে পাওয়ার চেয়ে এই বাক্যটির মর্ম বোঝাই আমার কাছে অধিক গুরুত্বপূর্ণ। আমর ইবনুল আস’ বললেন—'জাহেলি যুগে আমরা ঘোড়ার ব্যাবসা করতাম। একবার আমি ও উমর   (রাযিঃ)  পারস্যে গেলাম ব্যাবসা করতে। কিন্তু পারস্যের বাদশাহর ছেলে আমাদের ধোঁকা দিলো। সে আমাদের ঘোড়া নিয়ে বিনিময় কিছু দিলো না। তখন আমরা কিসরার দরবারে অভিযোগ করতে গেলাম। কিন্তু দোভাষী আমাদের কথা বলল না। সে বাদশাহকে বলল-“আমরা কবি। তার কাছে কিছু উপহার চাই।” বাদশাহ আমাদের পাওনার অধিক দিলেন। পরের দিন আমরা আবার গেলাম। তখন দোভাষী ছিল অন্য একজন। সে প্রকৃত ঘটনা বাদশাহকে খুলে বলল। বাদশাহ তখন আমাদের বলল-"আজ রাতে আমার আতিথ্যে অবস্থান করুন। আগামীকাল ভিন্ন দরজা দিয়ে বের হবেন।” পরের দিন ভিন্ন দরজা দিয়ে বের হতে গিয়ে দেখি, বাদশাহর সন্তানের লাশ ঝুলছে। এই ছিল তার শাস্তি। সেখানে উক্ত বাক্যটা লেখা ছিল। আর পারস্যের বাদশাহর ন্যায়পরায়ণতা কি মুসলিমদের চেয়ে বেশি?' এই কথা বলে আমর ইবনুল আস (রাযিঃ) লোকটির হাত ধরে নিয়ে গিয়ে একটি সুপরিসর বড়ো ঘর ক্ষতিপূরণ দিলেন। (সহিহ বুখারি: মানাক্বিবু উমর)

আবদুল্লাহ ইবনে উমর (রাযিঃ) বলেন-
'আমার ভাই আব্দুর রহমান (উমর (রাযিঃ) -এর ছেলে) মিশরে শরাব পান করে মাতলামি অনুভব করল। তখন মিশরের গভর্নর ছিলেন আমর ইবনুল আস (রাযিঃ) । আব্দুর রহমান স্বেচ্ছায় তাঁর কাছে গিয়ে এ কথা স্বীকার করল এবং তাকে শাস্তি দিতে অনুরোধ করল। আমর ইবনুল আস (রাযিঃ) শাস্তিস্বরূপ গোপনে তাঁকে চাবুক মারলেন এবং গোপনে মাথা ন্যাড়া করে দিলেন। এ সংবাদ যখন উমর ফারুক (রাযিঃ) -এর কাছে পৌঁছল, উমর ফারুক (রাযিঃ) আমর ইবনুল আস (রাযিঃ) এর কাছে চিঠি লিখে পাঠালেন আর বললেন- “আব্দুর রহমানকে মদিনায় পাঠিয়ে দাও।” আব্দুর রহমান (রাযিঃ)  মদিনায় পৌঁছলে তিনি তাঁকে পুনরায় প্রকাশ্যে চাবুক মারলেন— যাতে সবাই বুঝতে পারে, আইন সবার জন্য সমান; বরং খলিফার সন্তানের জন্য এটা আরও ভয়ংকর।” (মুসান্নাফে আবদুর রাজ্জাক : ৯/২৩২)

এই ছিল উমর (রাযিঃ) এর ন্যায়পরায়ণতা ও সুবিচারের চিত্র।

শাহাদাতবরণঃ
উমর ফারুক (রাযিঃ) এর শাহাদাতের হৃদয়বিদারক কাহিনি দিয়ে আমরা এই আলোচনার ইতি টানব। একবার তিনি স্বপ্নে দেখলেন, একটি লাল মোরগ তাঁকে তিনটি ঠোকর মেরেছে। একবার মুগিরা ইবনে শোবা'র দাস অগ্নিপূজক আবু লুলু উমর (রাযিঃ) এর ওপর ক্ষেপে যায়। ফলে সে উমর (রাযিঃ) কে আঘাত করার সুযোগ খুঁজতে থাকে। এমনকী সে উমর (রাযিঃ) কে মারার জন্য একটি দ্বিমুখী খঞ্জরও তৈরি করে।

এক ভোরের ঘটনা। উমর (রাযিঃ) ফজর নামাজের ইমামতি করছেন। তাঁর ঠিক পেছনে ছদ্মবেশে অবস্থান নিয়েছে আবু লুলু। হাতে তার সেই ভয়ানক দ্বিমুখী খঞ্জর। উমর (রাযিঃ) যখন নামাজের কেরাত শুরু করলেন, তখন পেছন থেকে অকস্মাৎ আক্রমণ করে উমর (রাযিঃ) এর বুকে পরপর তিনটা আঘাত হানল আবু লুলু। আঘাতের তীব্রতায় মাটিতে লুটিয়ে পড়েন উমর (রাযিঃ) । ইমামের এই অবস্থায় পেছন থেকে একজন এসে নামাজের ইমামতির দায়িত্ব গ্রহণ করলেন।

কিছু মুসল্লি উমর (রাযিঃ) -এর সহায়তায় এগিয়ে এলেন। আর খুনি আবু লুলু পেছন দিকে ছুটতে লাগল। আবু লুলু আঘাত করে পালিয়ে যাওয়ার সময় দুই পাশে যাকেই পেল, তাকেই খঞ্জর দিয়ে আঘাত করল। এতে আরও ১৩ জন সাহাবি মারাত্মকভাবে জখম হলেন। ঘটনাস্থলেই নিহত হলেন সাতজন। বাকি ছয়জন পড়ে রইলেন আশঙ্কাজনক অবস্থায়।

অবশেষে খুনিকে আটাকানোর জন্য তার দিকে একজন সাহাবি চাদর ছুড়ে দিলেন। এতে সে চাদরের সাথে পেঁচিয়ে মুখ থুবড়ে পড়ে গেল। যখন সে দেখল ধরা পড়ে গেছে, তখন সাথে সাথেই খঞ্জর দিয়ে আঘাত করে আত্মহত্যা করল।

নতুন ইমাম খুব সংক্ষিপ্ত কেরাতের মাধ্যমে নামাজ শেষ করলেন। এদিকে খঞ্জরের আঘাতে বেঁহুশ হয়ে পড়লেন উমর (রাযিঃ) তাঁর মুখের মধ্যে কিছু দুধ দেওয়া হলো, কিন্তু সেই দুধ নাভি বেয়ে পড়তে লাগল! ডাক্তার আনা হলো। ডাক্তার উমর (রাযিঃ) কে দেখে শঙ্কা প্রকাশ করলেন। অনেক্ষণ পর উমর (রাযিঃ) চোখ খুললেন। চোখ খুলেই তিনি বললেন— 'আমার ইমামতিতে যে ফজরের নামাজ শুরু হয়েছিল, সেটা কি আপনারা শেষ করেছেন?' আল্লাহু আকবার! এই শঙ্কটাবস্থায়ও তিনি দায়িত্বের কথা ভোলেননি। জিজ্ঞেস করছেন—তাঁর দায়িত্বে যে নামাজ শুরু হয়েছিল, তা শেষ হয়েছে কি না। নেতা তো দরকার এমনই, যিনি মৃত্যুর সন্ধিক্ষণ দাঁড়িয়েও কোনো হুতাশ করেননি, ক্ষমতার উত্তরাধিকার নিয়ে ব্যস্ত হননি। খোঁজ নিয়েছেন তাঁর দায়িত্ব সম্পন্ন হয়েছে কি না!

এভাবেই পারস্যের এক অগ্নিপূজারি আততায়ীর হাতে এ মহান সাহাবি শাহাদাতবরণ করেন। তিনি সব সময় আল্লাহর কাছে ফরিয়াদ করতেন, যেন তিনি মদিনায় শাহাদাতবরণ করার সৌভাগ্য অর্জন করেন। মহান আল্লাহ তায়ালা তাঁর এই গোলামের একনিষ্ঠ দুআ কবুল করেছেন। মানবতার বন্ধু মুহাম্মাদ (সাঃ) এবং আবু বকর (রাযিঃ) এর কবরদ্বয়ের পাশেই চিরনিদ্রায় শুয়ে আছেন তিনি।

আমাদের এই পথহারা মুসলিম উম্মাহর জন্য উমর (রাযিঃ) এর মতো একজন নেতাই যথেষ্ট। আমরা চাই, আমাদের সন্তানরা উমর (রাযিঃ) সম্পর্কে আরও বেশি জানুক। তাঁকে নিয়ে আরও বেশি গবেষণা করুক! তাহলে ইনশাআল্লাহ আমাদের নতুন প্রজন্মও উমর (রাযিঃ) এর গুণাবলি অর্জন করতে পারবে।

উমর (রাযিঃ) ছিলেন সততা, নিষ্ঠা, তাকওয়া, খোদাভীতি ও রাসূলপ্রেমের এক চির ভাস্বর প্রতিবিম্ব। তাঁর শাসনামলে মুসলিম খিলাফতের সীমানা অকল্পনীয়ভাবে বৃদ্ধি পায়। মুসলমানদের মান-মর্যাদা তিনি নিয়ে গিয়েছিলেন এক অনন্য উচ্চতায়। ধুলার তখতে বসে শাসন করেছিলেন প্রায় অর্ধ জাহান। তাঁর শাসন ছিল মুসলিমদের কল্যাণের শীতল স্রোতধারা, যার শীতল পানিতে পিপাসা মিটেছে গোটা আর্তমানবতার। উমর (রাযিঃ) মানবেতিহাসের এক স্বর্ণোজ্জ্বল অধ্যায়ের নাম। তাঁর নামে এখনও কেঁপে উঠে বাতিলের অন্তরাত্মা। উমর (রাযিঃ)-এর জীবনেতিহাসে এখনও মুসলিম উম্মাহ খুঁজে ফেরে তাঁর হারানো গৌরবময় ও সমৃদ্ধ বর্ণালি অতীত। উমর (রাযিঃ) নামের স্মরণে এখনও মনোবল ফিরে পায় মুসলিম তারুণ্য! সেই উমর ব্লু-এর জিন্দেগিতে আমাদের ফিরে যেতে হবে।

এই মহান খলিফার জীবনী আমাদের সোনামণিদের কাছে তুলে ধরতে হবে। তারা টিভিতে বিভিন্ন মুভিতে বা সিরিয়ালে সুপারস্টার দেখে তাদের মতো হওয়ার স্বপ্ন দেখে; অথচ তার চেয়েও হাজারগুণ বড়ো ‘মেগাস্টার’ আমাদের নাগালেই আছে। আমারা কি পেরেছি আমাদের মেগাস্টারদের ভবিষ্যৎ প্রজন্মের কাছে পরিচয় করিয়ে দিতে?

