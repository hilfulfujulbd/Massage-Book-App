সন্তান আল্লাহর পক্ষ থেকে অসাধারণ এক নিয়ামত; একই সঙ্গে দুনিয়ার সৌন্দর্যের প্রতীক। সন্তান জীবনকে সুশোভিত করে, হৃদয়কে করে প্রশান্ত। চাঞ্চল্যে মাতিয়ে রাখে পুরো বাড়ি। ভ্রমর ছাড়া যেমন ফুলবাগানের রূপ পূর্ণতা পায় না, তেমনি সন্তান ছাড়াও ঘরের সৌন্দর্য অপূর্ণই থেকে যায়। সন্তানের ছোটাছুটি, হাসি-কান্না, অনুযোগ-আবদার, রাগ-অভিমান—সবই পিতা-মাতার প্রফুল্লতার উৎস। এসব না থাকলে ঘর যেন শূন্য হাহাকার, ধু-ধু মরুভূমি। জীবনের এই পরম নিয়ামতকে প্রত্যেক দম্পতিই অনুভব করেন। যার সন্তান নেই, তিনিই বোঝেন সন্তান না থাকার কী কষ্ট। স্বয়ং নবি-রাসূলগণও সন্তানহীনতার বিরহ থেকে মহান আল্লাহর কাছে পানাহ চেয়েছেন। মুসলিম জাতির পিতা ইবরাহিম (আঃ) বৃদ্ধ বয়সে এসে আল্লাহর কাছে সন্তান চেয়েছেন—

رَبِّ هَبْ لِیْ مِنَ الصّٰلِحِیْنَ

“হে পরওয়ারদিগার! আমাকে একটি সৎকর্মশীল সন্তান দান করুন।' (সূরা সফফাত: ১০০)”

সাইয়্যিদুনা জাকারিয়া (আঃ) ॥ বৃদ্ধ বয়সে কাতর কণ্ঠে আল্লাহর কাছে সন্তানহীনতার কষ্ট থেকে পানাহ চেয়েছেন-

رَبِّ لَا تَذَرْنِیْ فَرْدًا وَّ اَنْتَ خَیْرُ الْوٰرِثِیْنَۚۖ

‘হে আমার রব! আমাকে একা (নিঃসন্তান) রাখবেন না। আপনি তো শ্রেষ্ঠ উত্তরাধিকারী।' (সূরা আম্বিয়া ৮৯)

সস্তান এমন সম্পদ, যা পিতা-মাতার মৃত্যুর পরও আমলনামা সচল রাখে। সন্তানের ভালো কাজের একটি অংশ পিতা-মাতা কবর থেকেই লাভ করেন। সন্তানকে যদি সুসন্তানরূপে গড়ে তোলা যায়, তাহলে সেই সন্তান পিতা-মাতার জন্য নিয়ামতস্বরূপ। আল্লাহ পবিত্র কুরআনে বলেন-

“মানুষের জন্য সুশোভিত করা হয়েছে প্রবৃত্তির ভালোবাসা, নারী, সন্তানাদি, রাশি রাশি সোনা-রুপা, চিহ্নিত ঘোড়া, গবাদি পশু ও শস্যক্ষেত্র। এগুলো দুনিয়ার জীবনের ভোগসামগ্রী। আর আল্লাহর নিকট রয়েছে উত্তম প্রত্যাবর্তনস্থল।' (সূরা আলে ইমরান: ১১৪)”

আর যদি সন্তানকে ঠিকমতো গড়ে তোলা না যায়, তাহলে তা হবে পিতা-মাতার জন্য ফিতনাস্বরূপ। আল্লাহ কুরআনে বলেন- 
“আর জেনে রাখো, তোমাদের ধন-সম্পদ ও সন্তান-সন্ততি ফিতনাস্বরূপ।' (সূরা আনফাল: ২৮)”

অনেকে সন্তানকে একটু বেশি সুখ দেওয়ার জন্য, একটু ভালো স্কুলে পড়াশোনা করানোর জন্য অবৈধ পথে পা বাড়ান। এমন পথ অবলম্বন করা হলে সেই সন্তান হবে পিতা-মাতার জন্য বিপদের কারণ। কিয়ামতের মাঠে এই সন্তানের জন্য পিতা-মাতা আসামির কাঠগড়ায় দাঁড়াবে। আল্লাহ তায়ালা বলেন—

“হে ঈমানদারগণ! তোমাদের স্ত্রী ও সন্তানদের মধ্যে কেউ কেউ তোমাদের শত্রু। তাদের ব্যাপারে সতর্ক থাকো। (সূরা আত-তাগাবুন: ১৪)”

কুরআন সন্তানকে মোট তিনটি ক্যাটাগরিতে ভাগ করেছে সৌন্দর্যের প্রতীক, ফিতনার উৎস এবং শত্রু। এই তিন ক্যাটাগরির মধ্যে আমরা কোন ধরনের সস্তান চাই—তা নিজেদেরই ঠিক করতে হবে। যদি সৌন্দর্যের প্রতীক সুসন্তান। চাই, তবে এর জন্য পিতা-মাতাকে কিছু নির্দিষ্ট নিয়ম মেনে চলতে হবে; আরেকটু ঢেলে সাজাতে হবে নিজেকে। গরুর পেট থেকে জন্ম নিলে গরু হয়, ছাগলের পেট থেকে জন্ম নিলে ছাগল হয়, কিন্তু মানুষের পেট থেকে জন্ম নিলেই 'মানুষ' হয় না। তাকে ‘মানুষ’ করতে হয় বা ‘মানুষ’ বানাতে হয়। স্মার্ট প্যারেন্টিংয়ের মাধ্যমে সন্তানকে গড়ে না তুললে তারা মানুষ হতে পারে না; হাত-পা চোখওয়ালা এক অমানুষে পরিণত হয়। খালি চোখে আমরা যাদের দেখি, এরা সবাই মানুষ নয়; জনগণ।

কবি ফররুখ আহমদ বলেছিলেন—
‘মানুষ খুঁজিয়া ফিরি জনতায় মানুষ কই?”

প্রত্যেক বাবা-মা চায়, তাদের সন্তান মানুষের মতো মানুষ হোক। টেন্ডারবাজ, চাঁদাবাজ, ধর্ষক, অ্যাসিড নিক্ষেপকারী হোক—এটা কেউই চায় না। এটা মানুষের সহজাত প্রবৃত্তি, কিন্তু সন্তানকে গড়ে তোলার জন্য আমরা অনেক ক্ষেত্রেই অমনোযোগী ও অলস। আমরা গরু, হাঁস-মুরগির বাচ্চা, মাছের পোনা ইত্যাদি পালন শিখি, কিন্তু সন্তান লালন-পালন শিখি না, এমনকী এ ব্যাপারে জানার ও সচেতন হওয়ার আগ্রহও প্রকাশ করি না। তাই আদর্শ সন্তানও তৈরি হয় না।

উত্তম সস্তান লাভের জন্য পিতা-মাতার কিছু দায়িত্ব ও করণীয় রয়েছে, যেগুলো যথাযথভাবে সম্পাদন করা অবশ্য কর্তব্য। এগুলোকে পিতা-মাতার প্রতি সন্তানের হকও বলা যেতে পারে। স্মার্ট প্যারেন্টিং এমন একটি প্রক্রিয়া, যার মাধ্যমে জন্মের পর থেকে সন্তানের অগ্রগতির প্রতি সজাগ দৃষ্টি রাখা এবং তার শারীরিক, মানসিক ও বুদ্ধিবৃত্তিক বিকাশে সহযোগিতা করা হয়। স্মার্ট প্যারেন্টিং পলিসিতে সন্তানের প্রতি নিয়মকানুন থাকলেও তাতে বাড়াবাড়ি নেই, স্বাধীনতা থাকলেও তা লাগামছাড়া নয়। সেখানে রয়েছে নৈতিকতার শিক্ষা এবং মানুষ হয়ে গড়ে উঠার দীক্ষা।

লুকমান হাকিম তাঁর সন্তানের প্রতি যে সমস্ত উপদেশ দিয়েছিলেন, তা উল্লেখ্য করার মাধ্যমে কুরআন মা-বাবাদের গাইডলাইন দিয়েছে। রাসূলুল্লাহ ও নিজের কর্মের মাধ্যমে আমাদের শিখিয়েছেন কীভাবে সন্তান প্রতিপালন করতে হয় এবং কীভাবে শিশুদের সঙ্গে আচার-আচরণ করতে হয়। সন্তান প্রতিপালনে ইসলামি দিকনির্দেশনা ভালো মায়ের ব্যবস্থা করুনঃ ভালো সন্তান লাভের প্রথম পদ্ধতি হলো ভালো মায়ের ব্যবস্থা করা। বিয়ে করার সময় অবশ্যই মাথায় রাখবেন—যাকে স্ত্রী হিসেবে গ্রহণ করছেন, তিনি হবেন আপনার সন্তানের মা। কারণ, একজন মা একই সঙ্গে প্রোডাকশন হাউজ এবং ট্রেনিং সেন্টার। মা যদি ভালো হয়, তাহলে সন্তানরাও ভালো হয়।

প্রবাদ আছে- 
"বাপ ভালো তো বেটা ভালো, মা ভালো তো ঝি; গাই ভালো তো বাছুর ভালো, দুধ ভালো তো ঘি।”

প্রতিটি মায়ের গর্ভ একেকটা খনি। এটা সাধারণ কোনো খনি নয়; তেলের খনি, গ্যাসের খনি, স্বর্ণের খনি, পেট্রোলিয়ামের খনির চেয়েও দামি খনি। কারণ, এই গর্ভগুলোই ধারণ করেছে পৃথিবীর বড়ো বড়ো সব ওলিদের, আল্লাহর নবিদের এবং সকল মহামানবদের। আবার এই নারীদের গর্ভেই বেড়ে উঠেছে পৃথিবীর তাবৎ সব জালিম, টেন্ডারবাজ, চাঁদাবাজ, ধর্ষক, সন্ত্রাসী। এই পার্থক্যের কারণ কী? কারণ হলো—গর্ভধারিণীর ব্যক্তিত্ব ও আচার-আচরণগত পার্থক্য।

চিকিৎসাবিজ্ঞান বলে—সন্তান যখন মায়ের গর্ভে থাকে, তখন মায়ের হরমোন সন্তানের শরীরেও প্রবাহিত হয়। আমরা জানি, মানুষের প্রত্যেকটি কাজ ও অনুভূতির জন্য শরীরে পৃথক পৃথক হরমোন প্রবাহিত হয়। হাসলে এক ধরনের হরমোন প্রবাহিত হয়, কাঁদলে আরেক ধরনের। একইভাবে ভালো চিন্তা করলে এক ধরনের, কূটনামি করলে আরেক ধরনের হরমোন প্রবাহিত হয়। মা যখন ভালো চিন্তা করেন, তখন তার শরীরে যে হরমোন প্রবাহিত হয়, তা সন্তানের শরীরেও প্রবেশ করে। ফলে সন্তান মায়ের উদরে থেকেই ভালো চিন্তা করতে শেখে। আবার মা যখন কূটনামি করেন, কারও গিবত করেন, মনে হিংসা লালন করেন, তখন সেই হরমোন সন্তানের শরীরেও প্রবাহিত হয়। ফলে সন্তান দুনিয়ায় আসার আগেই এসব বাজে গুণ শিখে যায়। এগুলো নিয়েই সে পৃথিবীতে আগমন করে। অর্থাৎ গর্ভাবস্থায় মায়েদের আবেগ-অনুভূতি, চিন্তা চেতনা, কার্যক্রম—সবকিছুই তার গর্ভে থাকা সন্তানের ব্রেইনে সঞ্চারিত হয়।

গর্ভে আসার চার মাসের মধ্যেই সন্তানের মাঝে শোনার অনুভূতি জাগ্রত হয়। ফলে সে গর্ভে থেকেই শুনতে পায়। মা যা বলে, যা শোনে—সবই সে জঠর থেকে কান পেতে শোনে। মা যদি এই সময়টা কুরআন তিলাওয়াত করে বা শোনে, ভালো নসিহত শোনে, ভালো বই পড়ে, তাহলে সস্তানও মায়ের রেহেম থেকে এসব শুনে প্রভাবিত হতে পারে। সুতরাং মা যদি ভালো কাজ করেন, ভালো কথা বলেন, তাহলে সন্তানও তা আস্তে আস্তে শিখে নেয় এবং সৎ গুণাবলির অধিকারী হয়।

অন্যদিকে মা যখন বাজে কথা বলে, বাজে কাজ করে, অশ্লীল কিছু শোনে বা বলে, তখন বাচ্চাও মায়ের উদর থেকে এসব বদগুণ শিখে ফেলে। তাই মায়েদের হতে হবে খুবই সতর্ক। যে চরিত্রের বাচ্চাকে কল্পনা করেন, সেই চরিত্রে আগে নিজেকে সাজান। তাহলে সন্তান আপনা থেকেই অর্ধেক চরিত্রবান হয়ে যাবে।

যারা এখনও বিয়ে করেননি, তাদের মনে রাখতে হবে আপনাদের অনাগত ভবিষ্যৎ প্রজন্ম আসবে আপনার স্ত্রীর মাধ্যমেই। সুতরাং যখন বিয়ের জন্য পাত্রী খুঁজবেন, তখন শুধু স্ত্রীই খুঁজবেন না; পাশাপাশি আপনার অনাগত প্রজন্মের মাকেও খুঁজুন। কারণ, সন্তানকে প্রকৃত মানুষরূপে গড়ে তোলার জন্য মায়ের ভূমিকা শিক্ষকের চেয়েও বেশি।

ভালো বাবা হোনঃ ভালো সন্তান পাওয়ান জন্য ভালো বাবা হওয়া আবশ্যক। নিজে ভালো না হয়ে ভালো সন্তান আশা করা বোকামি। বাবা হিসেবে সন্তানের প্রতি যে দায়িত্ব রয়েছে, সেগুলো আগে পালন করতে হবে, নিজেকে উপমা হিসেবে উপস্থাপন করতে হবে, তারপর সন্তানের থেকে উত্তম আচরণ আশা করতে হবে। অনেক বাবা আছেন যারা সারা জীবন নিজে অপরাধের সাগরে হাবুডুবু খায়, কিন্তু সন্তানকে নিষ্কলুষ হিসেবে দেখার প্রত্যাশা করেন। এটা ইনসাফের প্রত্যাশা হতে পারে না।

“একবার উমর ফারুক (রাযিঃ) এর কাছে এক বাবা এসে বিচার দিলেন—'আমিরুল মুমিনিন! ছেলে তো আমার কথা শোনে না, বেয়াদবি করে।

“উমর (রাযিঃ) সন্তানকে ডাকলেন। জিজ্ঞেস করলেন—'তোমার বাবার সাথে বেয়াদবি করো?”

ছেলে বলল-
'হে আমিরুল মুমিনিন। সব দায়-দায়িত্ব কি শুধু আমাদেরই? বাবা-মা'র কোনো দায়িত্ব নেই?'

উমর (রাযিঃ) বললেন—
'অবশ্যই আছে। বাবার তিনটি দায়িত্ব”-

• সন্তানের জন্য ভালো মায়ের ব্যবস্থা করবে।
• সন্তানের ভালো নাম রাখবে।
• সন্তানকে কুরআন শিক্ষা দেবে। 

এবার ছেলে বলল—'আমার বাবা এই তিনটির একটিও করেননি। আমার বাবা বিয়ে করেছেন এক নিগ্রো নারীকে; যিনি এক অগ্নি উপাসকের দাস ছিলেন।

‘‘তিনি আমার নাম রেখেছেন খুনফাসা অর্থ-গোবরে পোকা। অন্য বর্ণনায়—চামচিকা। আর কুরআনের একটি অক্ষরও তিনি আমাকে শেখাননি।’’

‘‘উমর (রাযিঃ) এবার সেই বাবাকে বললেন—'সন্তানের প্রতি তুমি নিজের দায়িত্ব পালন করোনি, আর এসেছ তার বিরুদ্ধে বিচার দিতে।’’ (আবুল লাইস সমরখন্দি রচিত তানবিহুল গাফিলিন)

প্রতিটি শিশু বাবাকে হিরো মনে করে। বিশ্বাস করে—বাবা যা করে, তা-ই সঠিক। এজন্য তারা বাবাকে অন্ধ অনুকরণ করে। আপনি যদি মানুষের সাহায্য করেন, সময়মতো নামাজ পড়েন, মিথ্যা থেকে দূরে থাকেন, ভালো কাজে অনঢ় থাকেন, তাহলে বাচ্চাও আপনাকে দেখে শিখবে। আর আপনি যদি সিগারেট খান, অশ্লীল সিনেমা গান দেখেন, মানুষকে গালি দেন, মোবাইলে মিথ্যা বলেন, ক্ষমতার অবৈধ ব্যবহার করেন, তাহলে বাচ্চাও আপনাকে দেখে এসব শিখবে।

কোন পরিস্থিতিতে আমরা কী করি, বাচ্চারা তা খুব মনোযোগ দিয়ে অনুসরণ করে। আপনার ড্রাইভার এক ঘণ্টা দেরি করে এলে আপনি যখন তার সাথে খারাপ আচরণ করেন, তখন আপনার সন্তান এই খারাপ আচরণ শিখে নেয়। পরবর্তী জীবনে সে ঠিক এই আচরণই করার জন্য মানসিকভাবে প্রস্তুত হয়। কাজের বুয়া তরকারিতে একটু বেশি ঝাল দিলে আপনি যখন তার গোষ্ঠী উদ্ধার করে গালাগাল দেন, কাজের মেয়েটা একটা প্লেট ভেঙে ফেললে যখন তাকে শারীরিকভাবে নির্যাতন করেন, বাসায় বসে ফোনে যখন বলেন আপনি বাসায় নেই, তখন এগুলো আপনার কোমলমতি সন্তানের মন-মগজে বিরূপ প্রতিক্রিয়া সৃষ্টি করে। তারা এগুলো দেখে প্রভাবিত হয়। সন্তান আপনাকে যেমন দেখে, তেমনই শেখে। তাই ভালো সন্তান পাওয়ার জন্য আগে ভালো বাবা হওয়ার চেষ্টা করুন।

নেককার সন্তানের জন্য দুআ করুনঃ নিজের দায়িত্ব সম্পাদনের সাথে সাথে আল্লাহর কাছে উত্তম সন্তানের জন্য দুআও করতে হবে। আপনি চাইলেই ভালো সন্তান পাবেন না, যদি না আল্লাহ রাব্বুল আলামিন দেন। চক্ষু শীতলকারী সন্তান পেতে অবিরত দুআ করতে হবে।

অল্লাহ তায়ালা নিজেই এই দুআ আমাদের শিখিয়েছেন-

رَبَّنَا هَبْ لَنَا مِنْ اَزْوَاجِنَا وَ ذُرِّیّٰتِنَا قُرَّةَ اَعْیُنٍ وَّ اجْعَلْنَا لِلْمُتَّقِیْنَ اِمَامًا

“হে আমাদের রব! আমাদের এমন জীবনসঙ্গী ও সন্তানাদি দান করুন, যারা চক্ষু শীতলকারী হবে। আর আমাদের মুত্তাকিদের নেতা বানিয়ে দিন।' (সূরা ফুরকান: ৭৪)”

আল্লাহর শুকরিয়া আদায় করুনঃ ছেলে হোক মেয়ে হোক, প্রতিটি সন্তানই আল্লাহর পক্ষ থেকে বিশেষ উপহার। এই উপহার পাওয়ার পর পিতা-মাতার উচিত আল্লাহর শুকরিয়া আদায় করা। অনেকেই ছেলেসন্তান পছন্দ করে, কিন্তু মেয়েসন্তান করে না। ছেলে হলে মহাখুশি: পাড়ার সবাইকে মিষ্টি খাওয়ায়। কিন্তু মেয়ে হলে অখুশি, বেজার। খবরদার! এমনটা করবেন না। ছেলে হবে না মেয়ে হবে তা আপনার হাতেও নেই, আপনার স্ত্রীর হাতেও নেই; এটা কেবলই আল্লাহর হাতে। এজন্য ছেলেমেয়ে যা হোক না কেন, মনে করতে হবে-এতেই আপনার জন্য কল্যাণ রয়েছে। তাই সন্তুষ্টচিত্তে আল্লাহর শুকরিয়া আদায় করতে হবে। আল্লাহ তায়ালা বলেন-

یَهَبُ لِمَنْ یَّشَآءُ اِنَاثًا وَّ یَهَبُ لِمَنْ یَّشَآءُ الذُّكُوْرَ وْ یُزَوِّجُهُمْ ذُكْرَانًا وَّ اِنَاثًا١ۚ وَ یَجْعَلُ مَنْ یَّشَآءُ عَقِیْمًا١ؕ اِنَّهٗ عَلِیْمٌ قَدِیْرٌ

‘‘(আল্লাহ) যাকে ইচ্ছা কন্যা সন্তান দান করেন, যাকে ইচ্ছা পুত্র সন্তান দান করেন, যাকে ইচ্ছা পুত্র-কন্যা উভয়ই দান করেন এবং যাকে ইচ্ছা বন্ধ্যা করে দেন। তিনি সবকিছু জানেন এবং সবকিছু করতে সক্ষম।’’ (সূরা শুরা ৪৯-৫০)

যাদের ছেলে সন্তান আছে কিন্তু মেয়ে নেই, তারা মেয়ে সন্তানের জন্য আল্লাহর কাছে দুআ করতে পারেন। আবার যাদের মেয়ে সন্তান আছে কিন্তু ছেলে নেই, তারা ছেলে সন্তানের জন্য আল্লাহর কাছে দুআ করতে পারেন—এতে কোনো আপত্তি নেই, কিন্তু আল্লাহর দানের প্রতি অসন্তোষ প্রকাশ করা যাবে না। ছেলে হোক মেয়ে হোক, আমরা সর্বাবস্থায় আল্লাহর শুকরিয়া আদায় করব।

সন্তানের কানে আজান দিনঃ ছেলে হোক বা মেয়ে হোক-সন্তান জন্মের পর তার কানে আজান দিন। জীবনযাত্রার শুরুতেই তার কানে আল্লাহর একত্ববাদের ঘোষণা শুনিয়ে দিন। কোনো বাচ্চা যখন সদ্য ভূমিষ্ঠ হয়, তখন শয়তান এসে বাচ্চাকে গুতো দেয়। আমরা যখন আজান দিই, তখন শয়তান সেখান থেকে পালিয়ে যায়। পবিত্র কুরআনে আল্লাহ তায়ালা আমাদের জানিয়ে দিয়েছেন, শয়তান আমাদের প্রকাশ্য দুশমন। শয়তানের কাজই হলো বনি আদমকে কুমন্ত্রণা দেওয়া। তাই নবজাতক সন্তান ভূমিষ্ঠ হওয়ার সাথে সাথেই শয়তান তার মিশন শুরু করে। শয়তান শয়তানের কাজ করুক। আমরা আমাদের কাজ করতে ভুলব না। সন্তান জন্মগ্রহণের সঙ্গে সঙ্গেই আমরা তার কর্ণকুহরে মহান রব ও তাঁর প্রিয় হাবিবের নাম পৌঁছে দেবো। তাওহিদ ও রিসালাতের বাণী শুনেই সে এ ধরার বুকে নব জীবনের যাত্রা শুরু করবে।

“ফাতিমা (রাযিঃ) এর প্রথম সন্তান হাসান (রাযিঃ) যখন জন্মগ্রহণ করেন, তখন বিশ্বনবি (সাঃ) নিজে গিয়ে কানের কাছে আজান দিয়েছিলেন।' (জামে আত-তিরমিজি: ১৫১৪)”

আজান দেওয়ার জন্য মসজিদের ইমাম সাহেবের জন্য অপেক্ষা করার দরকার নেই। আজান তো আমরা সবাই পারি। সন্তান কোলে নিয়ে প্রথমে আল্লাহর শুকরিয়া আদায় করুন, এরপর তার ডান কানে আজান দিন। বাবা যদি উপস্থিত না থাকে। তাহলে যারা পাশে থাকবেন, তারাই আজান দেবেন। দাদা থাকলে নাতির কানে আজান দেবেন, চাচা থাকলে ভাতিজার কানে আজান দেবেন। আজানের জন্য কারও অপেক্ষা করার দরকার নেই।

তাহনিক করুনঃ সন্তান ভূমিষ্ঠের পর খেজুর চিবিয়ে বাচ্চার ঠোঁটের মধ্যে লাগিয়ে দেবেন। খেজুর না পাওয়া গেলে মধু লাগিয়ে দেবেন। তবে খেজুর দিয়ে করাই উত্তম। খেজুরের মিষ্টতা নবজাতকের জন্য সবচেয়ে বেশি উপযোগী। তাহনিক হচ্ছে, খেজুর চিবিয়ে নবজাতকের মুখে আলতো করে ঘষে দেওয়া। আধুনিক মেডিকেল সাইন্সও এটাকে স্বাস্থ্যসম্মত বলেছে। 'হাইয়াতুল ইজাজিল ইলমি’ এর সদস্য ড. মুহাম্মাদ আলি আল-বার নিশ্চিত করেছেন, আধুনিক বিজ্ঞান নবজাতকের শরীর ও তার বেড়ে উঠার ওপর তাহনিকের উপকারিতা প্রমাণ করেছে। তাহনিকের কারণে নবজাতকের রোগ প্রতিরোধ ক্ষমতা (Natural immunity) তৈরি হয় এবং রক্ত সঞ্চালন (Blood circulation) সচল হয়।

আল্লাহর হাবিব- (সাঃ) এর কাছে কোনো বাচ্চা নিয়ে আসা হলে তিনি খেজুর চিবিয়ে তার মুখে লাগিয়ে দিতেন। (সহিহ মুসলিম ২১৪৭)

আয়িশা (রাযিঃ) এর বড়ো বোন আসমা (রাযিঃ) যখন হিজরত করে মদিনায় আসেন, তখন তাঁর সন্তান জন্ম হয়। সন্তানের নাম রাখা হয় আবদুল্লাহ ইবনে জুবাইর। সন্তানকে নবিজির কাছে নিয়ে যাওয়া হলে তিনি একটি খেজুর চিবিয়ে তাঁর মুখে থুথু দিলেন। আসমা (রাযিঃ) খুব গর্ব করে বলতেন—'আমার আবদুল্লাহর পেটে সর্বপ্রথম যে বস্তুটি গিয়েছিল, সেটা হলো নবিজির থুথু ।' (সহিহ বুখারি: ৩৯০৯)
 
আকিকা দেওয়াঃ বাচ্চার বয়স সাত দিন হলে আকিকা করুন। বিশ্বনবি (সাঃ) বলেন—

“প্রত্যেক সন্তান নিজের আকিকার সাথে আবদ্ধ। জন্মের সপ্তম দিনে তার পক্ষ হতে জবেহ দাও।' (সুনানে আন-নাসায়ি ৪২২০)”

অনেকেই আকিকা সপ্তম দিনে না দিয়ে কুরবানির জন্য রেখে দেন। ফিকহি মাসয়ালায় এটা জায়েজ আছে। তবে উত্তম হলো সপ্তম দিন সম্পন্ন করা। নবিজি হাসান ও হুসাইন (রাযিঃ) -এর আকিকা সপ্তম দিনে সম্পন্ন করেছিলেন এবং প্রত্যেকের জন্য দুটি করে ছাগল জবাই দিয়েছিলেন।
(সুনানে আন-নাসায়ি ৪২১৯, হাকিম: ৪/২৬৪)

“ছেলে হলে দুটো ছাগল জবাই করবেন, মেয়ে হলে একটি ছাগল।” (সুনানে আন-নাসায়ি: ১২)

সুন্দর নাম রাখুনঃ আকিকার দিনে সন্তানের সুন্দর অর্থপূর্ণ একটি নাম রাখুন। বিশ্বনবি (সাঃ) বলেন— 
“সপ্তম দিনে আকিকা করতে হবে এবং নাম রাখতে হবে। (সুনানে আন-নাসায়ি: ৪২২০)”

নাম ব্যক্তির বাহ্যিক পরিচয় বহন করে। নাম দিয়েই মানুষ কাউকে প্রাথমিকভাবে বিচার করে। এই নাম যদি হয় সুন্দর ও অর্থপূর্ণ, তাহলে তা ব্যক্তির মান-শান ইমেজ বাড়িয়ে দেয়। আর যদি নাম হয় বিদঘুটে অর্থের, তাহলে শুরুতেই সে অপমানকর অবস্থার মধ্যে পড়ে যায়। দুনিয়ার নাম ধরেই কিয়ামতের মাঠে মানুষকে ডাকা হবে। তাই নাম অর্থহীন ও হাস্যকর হলে হাশরের মাঠে ফেরেশতা এবং কোটি কোটি মানুষের সামনে চরম বেইজ্জতির মধ্যে পড়তে হবে।
বিশ্বনবি (সাঃ) বলেন-

“কিয়ামতের দিন তোমাদেরকে নিজের এবং পিতার নাম ধরে ডাকা হবে। তাই তোমরা সুন্দর নামকরণ করবে।' (সুনানে আবু দাউদ: ৪৯৪৮)”

ছেলে বাচ্চাদের নাম রাখার ক্ষেত্রে চেষ্টা করা উচিত আবদুল্লাহ বা আবদুর রহমান রাখা। কারণ, এই দুটি নাম আল্লাহর কাছে সবচেয়ে প্রিয়। নবিজি বলেন—

“আল্লাহর কাছে সবচেয়ে সুন্দর নাম হলো আবদুল্লাহ ও আবদুর রহমান।' (জামে আত-তিরমিজি: ২৮৩৩)”

এগুলো রাখা না হলে নবি-রাসূলদের সাথে অথবা সাহাবিদের নামের সাথে মিলিয়ে নাম রাখা উচিত। যেমন: ইবরাহিম, ইউসুফ, ইসমাইল, জাকারিয়া, শুয়াইব, মুহাম্মাদ এবং আবু বকর, উমর, উসমান, আলি, হামজা, খাব্বাৰ, খুবাইব, জায়েদ ইত্যাদি। এগুলো ছাড়াও যেকোনো ভালো অর্থপূর্ণ নাম রাখা যেতে পারে। মেয়ে বাচ্চাদের নাম রাখার ক্ষেত্রে ফাতিমা, মারইয়াম, খাদিজা, আয়িশা, হাফসা—প্রমুখ মহীয়সী নারীদের নামের পাশাপাশি যেকোনো ভালো অর্থপূর্ণ নাম পছন্দ করা যেতে পারে। কারণ, প্রতিটি নামেরই একটি প্রভাব আছে। ব্যক্তির নাম তার স্বভাব ও চরিত্রের ওপর ইতিবাচক অথবা নেতিবাচক প্রভাব ফেলে। নাম শুধু পরিচয়েরই বাহন নয়; বরং ব্যক্তির চিন্তা-চেতনা ও রুচি-অভিরুচিরও আয়নাস্বরূপ। নাম যদি রাখা হয় সন্টু কিংবা বন্টু, তাহলে তার প্রভাব সন্টু-বন্টুর মতোই হবে। আর নাম যদি রাখে খালিদ, তাহলে তার প্রভাব খালিদ বিন ওয়ালিদ (রাযিঃ) এর মতোই হবে। এখন সিদ্ধান্ত আপনার! সন্তানের নাম কেবল আরবিতে রাখলেই যে সেটা ইসলামিক হয়ে যায়—এমনটা নয়। কুরআনের শব্দ হলেই নামটি ইসলামি হবে, তা-ও নয়। কারণ, কুরআনে অনেক কাফিরের নামও আছে। তাই নাম ইসলামিক হলো কি না, সেটা বুঝতে মৌলিকভাবে দুটি বিষয় খেয়াল রাখতে হবে। এক. শিরকি অর্থ না থাকা, দুই, খারাপ অর্থবোধক না হওয়া। এ দুটি বিষয় নিশ্চিত করা গেলে যেকোনো ভালো নাম—সেটা যে ভাষারই হোক না কেন, তাতে সমস্যা নেই। তবে ইসলামি সংস্কৃতি ও মুসলিম ঐতিহ্যের সাথে মিল রেখে শিশুর নাম নির্বাচন করার ব্যাপারেই আমরা সব সময় অভিভাবকদের উৎসাহিত করে থাকি। সুন্দর নাম নির্ধারণের ক্ষেত্রে প্রয়োজনে কোনো ভালো আলিমের পরামর্শ নেওয়া যেতে পারে।

চুল মুণ্ডনঃ সপ্তম দিনে বাচ্চার চুল কেটে দেবেন (সুনানে আন-নাসায়ি: ৪২২০) । তবে ডাক্তাররা স্পেশাল কোনো কারণে যদি হালাক তথা চুল কাটতে নিষেধ করেন, তখন ছেঁটে (Trimming) দেবেন। চুল মুণ্ডনের পর সেগুলো ওজন করে সমপরিমাণ রুপা দান করবেন।

ফাতিমা (রাযিঃ)এর ছেলে হাসান (রাযিঃ) এর জনোর পর রাসূলুল্লাহ (সাঃ) কন্যাকে চুলের সমপরিমাণ রুপা দান করতে বলেন। (জামে আত-তিরমিজি:১৫১৯)।
 
দুই বছর মাকে বুকের দুধ খাওয়াতে হবেঃ ভূমিষ্ঠের পর থেকে দুই বছর পর্যন্ত সন্তানকে বুকের দুধ খাওয়ানো মায়ের প্রধান দায়িত্ব। কিন্তু বর্তমানে অনেক মা এই দায়িত্বের কথা ভুলে যান। তারা ইনিয়ে-বিনিয়ে এই দায়িত্বকে পাশ কাটাতে চান। তারা চায় ডানো, সেরেলাক্স, নিডো ইত্যাদি খাওয়ানোর মাধ্যমে নিজেদের সৌন্দর্য ধরে রাখতে। এটা খুবই গর্হিত কাজ। আল্লাহ সন্তানের জন্য প্রয়োজনীয় সমস্ত খাদ্য মায়ের বুকের দুধের মধ্যে রেখেছেন, এটা শিশুর সমস্ত রোগের জন্য ভ্যাকসিনস্বরূপ। মা যদি এই খাদ্যভান্ডারের দরজা বন্ধ করে দেন, তাহলে এর চেয়ে নিষ্ঠুর আচরণ আর হতে পারে না। আল্লাহ সন্তানকে মায়ের আনুগত্য করতে বলেছেন এই দুধের দোহাই দিয়েই। আল্লাহ তায়ালা পবিত্র কুরআনে বলেন-

‘‘আর আমি মানুষকে তার মাতা-পিতার ব্যাপারে (সদাচরণের) নির্দেশ দিয়েছি। তার মা কষ্টের পর কষ্ট ভোগ করে তাঁকে গর্ভে ধারণ করে। দুই বছর পর্যন্ত তাকে দুধ পান করায়। সুতরাং আমার ও তোমার পিতা-মাতার শুকরিয়া আদায় করো। আমার কাছেই তোমাদের ফিরে আসতে হবে।’’ (সূরা লুকমান: ১৪)

যে পিতা তার সন্তানের দুধ পানের সময়কাল পূর্ণ করতে চায়, সেক্ষেত্রে মায়েরা পুরো দুই বছর নিজেদের সন্তানদের দুধ পান করাবে।' (সূরা বাকারা: ২৩৩)

তাই বিশেষ কোনো রোগ বা অসুবিধা না থাকলে মায়ের কর্তব্য হলো, সন্তানদের বুকের দুধ খাওয়ানো। মায়ের দুধে অ্যান্টিবডি থাকে। এতে সন্তানের ব্রেইন ভালো থাকবে, সে শক্তিশালী হবে; তার রোগ প্রতিরোধ ক্ষমতা বাড়বে, মুজাহিদ হয়ে দেশ, জাতি ও উম্মাহর জন্য কাজ করতে পারবে।

বিশ্বনবি (সাঃ) বলেন—
‘‘শক্তিমান মুমিন ব্যক্তি দুর্বল মুমিন ব্যক্তির তুলনায় উত্তম এবং আল্লাহর কাছে অধিক প্রিয়।’’ (সুনানে ইবনে মাজাহ ৪১৬৮)

যে মায়েরা সন্তানকে বুকের দুধ খাওয়ায়, তাদের সঙ্গে সন্তানদের এক বিশেষ আত্মার বন্ধন তৈরি হয়। মায়েদেরও স্বাস্থ্য ভালো থাকে। এটা মায়েদের জরায়ু ও স্তন ক্যানসার রোধ করে। গবেষণায় দেখা গেছে-যে সকল মায়েরা তাদের সন্তানদের বুকের দুধ পান করান, তাদের মধ্যে ব্রেস্ট ক্যানসার হওয়ার ঝুঁকি অনেক কম থাকে। স্তন পান করানো মা ও শিশু উভয়ের জন্যই শারীরিক ও মানসিক দিক থেকে বেশ উপকারী। তাই কোনো রকম চিকিৎসাগত কারণ ছাড়া কোনো মা যেন সন্তানকে আল্লাহ প্রদত্ত এই নিয়ামত থেকে বঞ্চিত না করে।

সুন্নাতে খতনাঃ একটু বড়ো হলে ছেলেসন্তানকে সুন্নাতে খতনা করাতে হবে। এটা নবিদের সুন্নাহ। প্রত্যেক নবি খতনা করেছেন। ইবরাহিম (আঃ) সুন্নাতে খতনা করেছেন আশি বছর বয়সে (সহিহ বুখারি: ৩৩৫৬) । আর এটা করা মানুষের জন্মগত স্বভাব বা ফিতরাতের অন্তর্ভুক্ত। বিশ্বনবি (সাঃ) বলেন, এ রকম ফিতরাত আছে পাঁচটি—

• খাতনা করা।
• নাভির নিচে ক্ষুর ব্যবহার করা
• বগলের পশম উপড়ে ফেলা 
• নখ কাটা 
• গোঁফ ছোটো করা। (সহিহ বুখারি: ৫৮৮৯) 

ছেলের বয়স দশ-বারো বছর হওয়ার আগেই একজন অভিজ্ঞ ডাক্তার বা প্রশিক্ষণপ্রাপ্ত পেশাদারদের মাধ্যমে তার খতনা করে দিন। খতনা করালে শিশুদের মূত্রপথের সংক্রমণ প্রতিরোধ হয়। সুন্নাতে খতনার সুফল নিয়ে ইউনিভার্সিটি অফ সিডনির মেডিকেল সাইন্সের অধ্যাপক ড. ব্রায়ান মরিস চমৎকার একটি গবেষণা করেছেন। তাতে উল্লেখ করা হয়, যেসব ছেলেদের খতনা (সারকামসিশন) করা হয়নি, তাদের কিডনি, মূত্রথলি ও মূত্রনালির ইনফেকশন অপেক্ষাকৃত চার থেকে দশগুণ বেশি হয়। তিনি মনে করেন, খতনার (সারকামসিশনের) মাধ্যমে অন্তত এক-চতুর্থাংশ মূত্রনালির ইনফেকশন হ্রাস করা যায়। 

ইসলামি সংস্কৃতি শেখানোঃ বাচ্চাদের ছোটোকাল কাদামাটির মতো। কাদামাটিকে যেমন ইচ্ছেমতো ডিজাইন। করা যায়, তেমনি ছোটো বাচ্চাদের আচরণও ইচ্ছামতো গঠন করা সম্ভব। এই বয়সে যদি তাদের সুন্দর আচরণ শিক্ষা দেওয়া না হয়, তাহলে পরিণত বয়সে। আর সম্ভব হয় না। তাই শিশু বয়সেই ইসলামি তারবিয়া তথা ভদ্রতা, নম্রতা, শিষ্টাচার, হালাল-হারাম, ন্যায়-অন্যায়, ভালো-মন্দ, সত্য কথা, আমানতদারিতা, মুরব্বিদের সম্মান, লজ্জাশীলতা, আল্লাহর ভয়, পরকালের জবাবদিহিতা, চুরি, অন্যের হক, পরনিন্দা, হিংসা, অহংকার, সততা ইত্যাদি বিষয়ে ইসলামি দৃষ্টিকোণ থেকে একটা স্বচ্ছ ধারণা তাদের কোমল হৃদয়ে গেঁথে দিতে হবে। ওরা না বুঝে কোনো ভুল করে ফেললে যথাসময়ে ভুলগুলো আন্তরিকভাবে শুধরে দিতে হবে। এই সময়ে ছেলেমেয়েকে শেখাতে হবে কোনটা হালাল আর কোনটা হারাম; কোনটা উচিত, কোনটি অনুচিত; কীসে তার কল্যাণ আর কীসে অকল্যাণ; কোন পথে তার মুক্তি আর কোন পথে ধ্বংস। এই সময়টাতে ওদের ব্রেইনে একবার যা ইন্সটল করে দেওয়া হবে, সেটা সহজে আর ডিলেট হবে না।

ছোটো বাচ্চারা অনেক কিছুই বোঝে না। তারা খেলাচ্ছলে আরেকজনের গাছ থেকে ফল পেড়ে আনে। কোথাও পছন্দের কিছু দেখলে ব্যাগে করে নিয়ে আসে। কারণ, তারা তো বোঝে না; তারা মনে করে—'সবই আমার'। এই ক্ষেত্রে বাচ্চাকে কাছে ডেকে আদর করে শেখাবেন—'আব্বু/আম্মু! তুমি যে কাজটা করেছ, সেটা খুবই পচা কাজ। ভালো ছেলেরা কখনোই এসব করে না। আর তুমি তো অনেক ভালো। এভাবে তাকে আদর দিয়ে উত্তম উপায়ে শেখাতে হবে।

খাওয়ার সময় কীভাবে খেতে হয়, তাকে শেখাবেন। উমর ইবনে আবু সালামা নামের এক বালক সাহাবি রাসূল (সাঃ) এর কোলে বসে ছিলেন। যখন খাবার পরিবেশন করা হলো, তখন খাবার প্লেটে তাঁর হাত ছোটাছুটি করতে লাগল। অর্থাৎ এখান থেকে একটু, ওখান থেকে একটু—এভাবে খাচ্ছিল। রাসূলুল্লাহ (সাঃ) তাঁকে আদর করে শিখিয়ে দিলেন—

“হে বৎস্য! “বিসমিল্লাহ” বলে ডান হাতে খাও এবং (প্লেটে) তোমার কোলের দিক থেকে খাও।”

রাসূল (সাঃ) এর এই কথাটি তিনি আজীবন মেনে চলেছিলেন। তিনি বলেন-

‘‘এরপর থেকে আমি সব সময় এই নিয়মেই খাদ্য গ্রহণ করতাম।’’ (সহিহ বুখারি: ৫৩৭৬)

বাচ্চারা সাধারণত উলটোটা করতে পছন্দ করে। খেয়াল করলে দেখবেন, অনেক বাচ্চা ডান পায়ের জুতো বাম পায়ে পরে আর বাম পায়েরটা ডান পায়ে। ওদের ধরে ধরে শিখিয়ে দিতে হয়। এই সময়ে না শেখালে সব সময় উলটোটাই করে যাবে। আজীবন উলটো পথেই হাঁটবে। শিশুকাল থেকেই আল্লাহর ভয় বাচ্চার হৃদয়ে ঢুকিয়ে দিতে হবে। বাচ্চাকে বোঝাতে হবে—কেউ যেটা দেখে না, সেটা আল্লাহ দেখেন; কেউ যেটা শোনে না, সেটা আল্লাহ শোনেন। এসব কথা যদি বাচ্চাকে বোঝাতে পারেন, তাহলে এই ছেলে কখনো অন্ধকার পথে পা বাড়াবে না। জীবনে দুর্নীতিবাজ হবে না। দেশের টাকা বিদেশে পাচার করবে না। জীবনে এই ছেলে কখনো ইভটিজিং করবে না, কোনো মেয়ের মুখে অ্যাসিড ছুড়বে না, ধর্ষণ করবে না।

তাই তাদের হৃদয়ে শক্ত করে মহান আল্লাহ তায়ালার ভয় ঢুকিয়ে দিতে হবে। তরুণ গীতিকার বিলাল হুসাইন নূরী চমত্কার করে লিখেছেন—

‘‘যাদের হৃদয়ে আছে আল্লাহর ভয়
তারা কভু পথ ভুলে যায় না।
আল্লাহর প্রেম ছাড়া এই দুনিয়ায় 
কারো কাছে কোনো কিছু চায় না।’’

বাচ্চাকে ভালোমতো হালাল-হারাম শেখাতে হবে। একবার ইমাম হাসান সাদাকার খেজুরের স্তূপ থেকে একটি খেজুর নিয়ে মুখে দিলেন। নবিজি (সাঃ) এটা দেখে বললেন-

‘‘থু মারো, থু মারো। তুমি কি জানো না, আমরা সাদাকা খাই না?’’ (সহিহ বুখারি: ৩০৭২) 
বিশ্বনবি (সাঃ) প্রিয় নাতিকে একটি খেজুর গলা দিয়ে নামাতে দেয়নি । কারণ, ওই খেজুরটা তাঁর জন্য ‘হালাল' ছিল না। এভাবে আমরা বাচ্চাদের ছোটোবেলা থেকেই হালাল-হারাম শেখাতে পারি—যা তাদের আজীবনের জন্য পাথেয় হবে।

জবাবদিহিতা শেখানঃ বাচ্চাদের জবাবদিহিতার ভয় শেখাবেন—'যা-ই করো না কেন, কিয়ামতে কিন্তু এর হিসাব তোমাকে দিতেই হবে।' যে নবির সুপারিশে আমরা জান্নাতে প্রবেশ করব, সে নবি নিজের মেয়েকে বলছেন—

“হে মুহাম্মাদের কন্যা ফাতিমা! আমার ধন-সম্পদ থেকে যা ইচ্ছা চেয়ে নাও, কিন্তু আল্লাহর নিকট আমি তোমার কোনোই উপকারে আসব না।' (সহিহ বুখারি: ৪৭৭১)”

যে নবি সবার আগে জান্নাতে প্রবেশ করবেন, যে নবিকে আল্লাহ তায়ালা শাফায়াতের সুযোগ দেবেন, সে-ই নবি তাঁর মেয়েকে জবাবদিহিতা শেখাচ্ছেন ‘নিজের আমল দিয়ে, নিজের কাজ দিয়ে জবাবদিহিতার জন্য প্রস্তুত হও।' তাহলে আমাদের কী ধরনের জবাবদিহিতা শেখানো উচিত?

নিজেকে উপমা হিসেবে উপস্থাপন করুনঃ আমরা অনেকেই নিজে ভালো না হয়ে আশা করি, আমার সন্তানটি ভালো হবে—এটা কীভাবে সম্ভব? আপনি সারাদিন সিগারেট টানেন আর ছেলেকে শেখাচ্ছেন—ধূমপান স্বাস্থ্যের জন্য ক্ষতিকর কোনো কাজ হবে না। আপনি মা, আপনি সারাদিন ভারতীয় সিরিয়াল নিয়ে পড়ে থাকবেন আর চাইবেন, আপনার মেয়ে নামাজি হোক, হিজাব পড়ুক—এটা সম্ভব না।

আদর্শ ছেলেমেয়ে পেতে হলে আদর্শ বাবা-মা হতে হবে। কারণ, ছেলেমেয়েরা উপদেশ শুনতে চায় না; তারা চায় ফলো করতে বাচ্চারা দেখে দেখে শেখে। আপনি যখন নামাজ পড়বেন, দেখবেন আপনার বাচ্চাটিও এসে নামাজে দাঁড়াচ্ছে। আপনার মতো করে নামাজ পড়ার চেষ্টা করছে বা অঙ্গভঙ্গি করছে। কারণ, একটি ছোট্ট ছেলের চোখে জীবনের প্রথম নায়ক তার বাবা। একটি ছোট্ট মেয়ের চোখে জীবনের প্রথম নায়িকা তার মা। তারা তাদের বাবা-মাকেই অনুসরণ করে। একজন পুলিশের ছেলেকে জিজ্ঞেস করে দেখুন—'বাবা, বড়ো হয়ে তুমি কি হতে চাও?' দেখবেন, সে বলবে—'আমি পুলিশ হতে চাই।' ইমাম সাহেবের ছেলেকে জিজ্ঞেস করলে দেখবেন, উত্তরে বলবে—'আমি ইমাম হতে চাই।'

একজন আমাকে প্রশ্ন করেছিল—'বাচ্চাদের কীভাবে স্মার্টফোনের আসক্তি থেকে বিরত রাখা যায়?” আমি এক বাক্যে উত্তর দিয়েছিলাম—'মা-বাবা যদি অতিমাত্রায় স্মার্টফোন ব্যবহার করা থেকে বিরত থাকে, তবেই এটা সম্ভব।'

বাচ্চারা দেখে বাবা ঘরে এলেই ফেসবুকিং করে, মা ইউটিউবে কী যেন দেশে সবাই মাথা নিচু করে কী যেন করে। এসব দেখে তাদেরও মনে আকাক্ষা জাগে, সুযোগ পেলে এভাবে মোবাইল টিপবে। সে যদি দেখত বাবা একটি বই। নিয়ে পড়ছেন, মা একটি বই নিয়ে পড়ছেন, তাহলে সে-ও একটি বই নিয়ে পাতা উলটাত।

সন্তানদের সাথে সময় কাটানঃ ছেলেমেয়েদের পেছনে টাকা ব্যয় করার চেয়ে তাদের সাথে সময় কাটানো বেশি জরুরি (Spending time with children is more important than spending money for them) । অনেক পরিবার এতটাই ব্যস্ত যে, বাবাও চাকরি করে, মা-ও চাকরি করে। সন্তানকে ঘুমিয়ে রেখে কাজে যায়, আবার বাসায় ফিরে দেখে তারা ঘুমোচ্ছে। সপ্তাহে শুধু ছুটির দিনটি ছাড়া সন্তান তার মা-বাবার সঙ্গই পায় না। একজন সন্তানের জন্য এর চেয়ে বড়ো অপ্রাপ্তি আর কিছুই হতে পারে না।

অনেক চাকরিজীবী মা-বাবা কাজের মেয়ের কাছে সন্তানকে রেখে যান। সে সারাদিন কাজের মেয়েটির সাথেই থাকে। কাজের মেয়েই তাকে দেখভাল করে, গোসল করায়, খাওয়ায়, ঘুম পাড়ায়। ফলে সন্তান মায়ের চেয়ে কাজের মেয়েকেই বেশি আপন মনে করে। সে কাজের মেয়ের আচরণ নিয়েই বেড়ে উঠতে থাকে। কারণ, ছোটোরা যার কাছ থেকে যা দেখে, সেটাই সে আত্মস্থ করে ফেলে। তাই ছেলেমেয়েকে যার তত্ত্বাবধানে বড়ো করবেন, সে তার আচরণ ও চিন্তা নিয়েই বড়ো হবে।

বাচ্চাকে যদি সময়ই না দেন, তাহলে আপনার প্রতি বাচ্চার দরদ জন্মাবে কীভাবে? বড়ো হয়ে তারা তো বুঝতেই পারবে না-মা-বাবা থাকলে কী, আর না থাকলেই কী! তাদের কাছে দুটোই সমান। কারণ, তারা কখানোই গভীরভাবে বাবা-মায়ের সংস্পর্শ পায়নি। ছেলেমেয়েদের সময় দিন, তাদের সাথে কথা বলুন, গল্প শোনান। প্রয়োজনে খেলুন। এতে আপনার সাথে তাদের সম্পর্ক আরও নিবিড় হবে, গাঢ় হবে, স্মৃতির তালিকা লম্বা হবে। বাচ্চাকে কোলে নিন, আদর করুন, ভালোবাসুন, চুমু দিন।

হাসান (রাযিঃ) ছিলেন নবিজির আদরের নাতি। একদিন সবার সামনে নবিজি হাসান (রাযিঃ) -কে চুমু দিলেন। আরবে এটা ছিল খুবই আশ্চর্যজনক ঘটনা। তারা মনে করত--পুরুষদের কাজ যুদ্ধ করা, বাণিজ্য করা, রুক্ষ মেজাজের হওয়া। বাচ্চাদের চুমু দেওয়া, আদর করার মতো খুচরা কাজ তাদের সাজে না। আর স্বয়ং নবিজি কিনা বাচ্চাকে চুমু দিচ্ছেন? তা-ও আবার সবার সামনে।

আকরা ইবনে হারিস (রাযিঃ) নামের এক সাহাবি দৃশ্যটি দেখে দারুণ বিস্মিত হলেন। তিনি যেন নিজের চোখকে বিশ্বাসই করতে পারছেন না। বাচ্চাকে চুমু দেওয়া যেন তাঁর কাছে দুর্বলতা বলে মনে হলো। তিনি বললেন—'ইয়া রাসূলাল্লাহ! আমারও তো দশটা ছেলে আছে। কই, আমি তো কোনোদিন কাউকে চুমু দিইনি!'

তাঁর কথা শুনে রাসূলুল্লাহ (সাঃ) বললেন—

من لا يرحم لايزخم

‘যে দয়া করে না, সে দয়া পায় না।' (সহিহ বুখারি: ৫৯৯৭)’

অর্থাৎ তুমি তোমার সন্তানকে চুমু দাও না, আদর-সোহাগ করো না, তাহলে তুমি কীভাবে আশা করো-বুড়ো হলে তোমার সেই সন্তান তোমাকে আদর করবে? সন্তানকে তুমি দয়া দেখাও না, সেই সন্তান কীভাবে মানুষজনের সাথে দয়া দেখাবে, মানুষজনকে ভালোবাসবে? এমনটা আশা করা অযৌক্তিক। যে অন্যের প্রতি দয়া দেখায় না, আল্লাহ তায়ালার পক্ষ থেকেও সে দয়াপ্রাপ্ত হয় না। তাই সন্তানকে আদর করুন। তাদের সাথে কোয়ালিটি টাইম কাটান। তাদের প্রতি আপনার ভালোবাসা প্রকাশ করুন। নিজের বৃদ্ধ বয়সের কথা চিন্তা করে হলেও বাচ্চাদের সময় দেওয়া উচিত, তাদের আদর করা উচিত।

আবদুল্লাহ ইবনে হারিস (রাযিঃ) হতে বর্ণিত, তিনি বলেন—
“রাসূল (সাঃ) তাঁর ছোটো ছোটো চাচাতো ভাইদের এক লাইনে দাঁড় করিয়ে দৌড় প্রতিযোগিতা করাতেন। বলতেন “দেখি তো, কে দৌড়ে এসে আমাকে আগে ধরতে পারে।” এ কথা শোনা মাত্র সবাই দৌড়ে এসে রাসূল (সাঃ) এর কোলে ও বুকে ঝাঁপিয়ে পড়ত। তখন তিনি সবাইকে জড়িয়ে ধরতেন, আদর করতেন এবং চুমু দিতেন।' (মুসনাদ আহমাদ: ১৭৩৯)

রাসুল (সাঃ) তাঁর প্রিয় দৌহিত্রদ্বয় হাসান ও হুসাইন (রাযিঃ) -এর সাথেও খেলাধুলা করতেন। তাঁরা দুজন মাঝে মাঝে রাসূল (সাঃ) -এর কাঁধে চড়ত। এমনকী মাঝে মাঝে সালাত অবস্থায়ও তাঁরা দুজন নানাভাইয়ের কাঁধে চড়ে বসত। সুবহানাল্লাহ! (সুনানে নাসায়ি: ১০৯৪)

মা-বাবা ও সন্তানদের মাঝে দূরত্ব থাকা উচিত নয়। সন্তানের সাথে একটা বন্ধুত্বপূর্ণ সম্পর্ক গড়ে তোলার চেষ্টা করুন। বেশি বেশি তাদের কাজকে অ্যাপ্রিশিয়েট করুন। উৎসাহ দিন এবং সাহস জোগান। যেকোনো বিষয়ে তারা যেন সবার আগে আপনাদের সাথে শেয়ার করতে স্বাচ্ছন্দ্যবোধ (Comfort Feel) করে। তাদের এই বলে আশ্বস্ত করুন—'আমরা তোমার সবচেয়ে কাছের বন্ধু। যেকোনো সমস্যায় আগে আমাদের মাঝে শেয়ার করো। এতে কখনো তোমাদের ক্ষতি হবে না।'

বাচ্চাদের মতামতকে গুরুত্ব দিনঃ আমরা অনেকেই বাচ্চার অভিমতকে তাচ্ছিল্যের চোখে দেখি। মনে করি, তার কথা আবার শোনার কী আছে? এমনটা করা উচিত না। কারণ, এতে সন্তান নিজেকে খুবই অদ্ভুত ভাবে। মনে করে, তার কোনো দাম নেই। আত্মসম্মানহীন অনুভূতি নিয়ে সে বড়ো হয়। ফলে তার চিন্তার রাজ্য প্রসারিত হতে পারে না। আত্মত্মবিশ্বাসে বলীয়ান হতে পারে না। অন্যদিকে তার কথা শুনলে, মতামত পেশের সুযোগ দিলে, তারা নিজেদেরকে পরিবারের গুরুত্বপূর্ণ সদস্য বলে বিবেচনা করে। তারা নতুন নতুন চিন্তা করতে উদ্বুদ্ধ হয়। এতে তাদের চিন্তার রাজ্য প্রসারিত হয়, তারা আত্মবিশ্বাসে বলীয়ান হয়; সর্বোপরি একজন চিন্তাশীল, সৃজনশীল ও মননশীল মানুষ হিসেবে গড়ে উঠতে পারে। তাই পারিবারিক বৈঠকগুলোতে তাদেরও রাখুন। তাদের মতামত নিন। কখনো কখনো বাচ্চাদের মাথা থেকেও অনেক আইডিয়া চলে আসে। বাচ্চারা কী বলতে চায়, মনোযোগ দিয়ে শুনুন। অনেকেই আছেন-বাচ্চা ডাকছে ‘আব্বু...আব্বু’ আর তিনি মোবাইলের স্ক্রিনে ব্যস্ত। অথচ তার উচিত ছিল বাচ্চা কী বলতে চায়, সেদিকে গুরুত্ব দেওয়া বাচ্চা ডাকলে তার দিকে ঘুরে বসুন। মুখোমুখি হয়ে শুনুন— সে কী বলতে চায়। পরিবারের গুরুত্বপূর্ণ বিষয়ে তার থেকে মতামত চান; প্রয়োজনে গ্রহণ করবেন না, কিন্তু শুনতে তো দোষ নেই! আল্লাহর নবিরাও বাচ্চাদের সাথে পরামর্শ করতেন। সাইয়্যিদুনা ইবরাহিম (আঃ) স্বপ্নে দেখলেন, তিনি ইসমাইল (আঃ) কে জবাই করছেন। সকালে ঘুম থেকে উঠে তিনি সন্তানকে বললেন—

“হে আমার প্রিয় ছেলে! আমি স্বপ্নে দেখেছি, তোমাকে জবাই করছি। তোমার কী অভিমত?'

খেয়াল করে দেখুন, বাবা সন্তানের মতামত চাচ্ছেন। স্বপ্ন দেখার সাথে সাথেই গলায় ছুরি চালাননি। উত্তরে ইসমাইল (আঃ) বলেন-

‘হে আমার পিতা! আপনাকে যা আদেশ করা হয়েছে, আপনি তা-ই করুন। ইনশাআল্লাহ! আপনি আমাকে অবশ্যই ধৈর্যশীলদের অন্তর্ভূক্ত পাবেন।' (সূরা আস-সাফফাত: ১০২)’

একজন নবি হওয়া সত্ত্বেও ইবরাহিম (আ) আল্লাহর নির্দেশ কার্যকর করার আগে সন্তানের মতামত নিয়েছেন, সেখানে আমরা কেন সন্তানের মতামতকে খাটো চোখে দেখব?

বদদুআ দেওয়া থেকে বিরত থাকুনঃ কখনো বাচ্চাদের বদদুআ দেবেন না। সন্তান যত দুষ্ট হোক বদের হারি হোক বদদুআ দেওয়া যাবে না। আমরা রাগের চোটে মারাত্মক এই ভুলটা করে বসি। মনে রাখতে হবে—বুলেট মিস হতে পারে, কিন্তু বাবা-মায়ের দুআ মিস হওয়ার সম্ভাবনা ক্ষীণ।

রাসূলুল্লাহ (সাঃ) বলেন ‘তিন ব্যক্তির দুআ নিঃসন্দেহে কবুল হয়।

• মজলুমের দুআ
• মুসাফিরের দুআ
• সন্তানের জন্য পিতা-মাতার দুআ। (সুনানে ইবনে মাজাহ: ৩৮৬২)

বাবা-মায়ের রাগের মাথায় বলা কথাটাও আল্লাহ কবুল করে নিতে পারেন। এজন্য বিশ্বনবি (সাঃ) বাবা-মাকে সন্তানের জন্য বদদুআ করতে নিষেধ করেছেন। (সহিহ মুসলিম: ৩০১৪)

সন্তানের জন্য একটি ভালো দুআ ঠিক করে নেবেন। রাগ উঠলে ওই ভালো দুআটি বারবার করবেন। এত রাগও মিটল, সন্তানও বদদুআ থেকে বেঁচে গেল।

শাইখ আদিল আল কালবানি লন্ডনের এক কনফারেন্সে পবিত্র কাবা শরিফে ইমাম হিসেবে নিয়োগপ্রাপ্তি নিয়ে তাঁর জীবনের একটি চমৎকার কাহিনি বর্ণনা করেন। কালো বর্ণের মানুষ শাইখ আদিল আল কালবানি পারস্য উপসাগরীয় এক দরিদ্র পরিবারের সন্তান। মসজিদুল হারামে নামাজের ইমামতি করা অসাধারণ সম্মানের, আর এই কাজ শুধু আরব ভূখণ্ডের আরবদের জন্যই নির্ধারিত। তিনি বলেন—'আমার মায়ের দুআ আমাকে কাবার ইমাম বানিয়েছে।”

নিউইয়র্ক টাইমস-এর সঙ্গে এক সাক্ষাৎকারে শাইখ কালবানি বলেন—

ছোটোবেলায় আমি ছিলাম খুব দুষ্ট প্রকৃতির। দুষ্টুমি করে প্রায়শই। মাকে রাগাতাম। কিন্তু আমার মা ছিলেন খুবই দ্বীনদার একজন মহিলা। তিনি জানতেন, আল্লাহর কাছে দুআর কী শক্তি। আন্তরিকভাবে করা দুআ কখনো বিফলে যায় না। তিনি দুআ করাটা তাঁর অভ্যাসে পরিণত করেছিলেন। আমার ওপর মা যখনই রেগে যেতেন, তখনই বলতেন “আল্লাহ যেন তোমাকে পথ দেখান এবং তোমাকে কাবার ইমাম বানান!” আল্লাহ আমার মায়ের দুআ কবুল করেছেন এবং আমি আজ কাবার ইমাম। (অভিভাবকদের উদ্দেশ্যে তিনি বলেন) যখন আপনার সন্তান দুষ্টুমি করবে অথবা খারাপ আচরণ করবে, তখন তাকে গালমন্দ করবেন না। এতে বিপর্যয় ঘটতে পারে। রাগান্বিত অবস্থায় আপনাদের ভাষা সংবরণ করুন। আপনার ছেলেমেয়েদের জন্য ভালো দুআ করার অভ্যাস তৈরি করুন। এমনকী যখন আপনি অনেক রেগে যান, তখনও তার জন্য দুআ করুন।”

ইবাদত প্র্যাকটিস করানঃ সস্তানরা কিছুটা বুঝতে শেখার পর থেকেই সন্তানদের নামাজের শিক্ষা দেওয়া উচিত। তাকে সাথে করে নামাজে নিয়ে যাওয়া উচিত। একটু বড়ো হওয়ার পার আস্তে আস্তে নামাজের নিয়মকানুন শেখানো, কুরআন শেখানো, দুআ, অজুর নিয়ম, গোসল, জরুরি মাসয়ালা-মাসায়েল ইত্যাদি শেখানো বাবা-মায়ের কর্তব্য। সন্তানের বয়স সাত বছর হলে তাকে নামাজের জন্য জোর দিন। দশ বছর হলে শাসন করুন। রাসূলুল্লাহ (সাঃ) বলেন-

‘সন্তানদের বয়স সাত বছর হলে তাদের নামাজের নির্দেশ দাও, দশ বছর হলে নামাজের জন্য প্রয়োজনে মৃদু প্রহার করো।' (সুনানে আবু দাউদ: ৪৯৫)’

অনেকেই ছেলেমেয়েকে চার ওয়াক্ত নামাজ পড়ায়, কিন্তু ফজরের সময় ডাকে না। ভাবে--আদরের ছেলে আরেকটু ঘুমাক! আচ্ছা, আপনার ঘরে আগুন লাগলে তখনও কি বলবেন ‘ছেলেটা আরেকটু ঘুমাক, আরামে ঘুমাচ্ছে?" নাকি তড়িঘড়ি করে ছেলেকে ঘুম থেকে ডেকে তুলবেন? এই দুনিয়ার আগুন থেকে রক্ষা করার জন্য যদি ছেলেমেয়েকে ঘুম থেকে ডেকে উঠাতে পারেন, তাহলে জাহান্নামের ভয়াবহ আগুন থেকে রক্ষা করার জন্য ফজরের ওয়াক্তে ডেকে উঠাতে পারবেন না? অবশ্যই পারবেন; আর পারতে আপনাকে হবেই।

রমজান মাসে বাচ্চাদের রোজা রাখতে উদবুদ্ধ করুন। অনেক বাচ্চা রোজা রাখতে চায়, কিন্তু বাবা-মা রাখতে দেন না। এটা ঠিক না। একদিন দুই দিন না খেয়ে থাকলে বাচ্চা মারা যাবে না; বরং তাকে ট্রেনিং দিন, কষ্টকর ইবাদতগুলোতে ধীরে ধীরে অভ্যস্ত করে তুলুন। তার স্পিরিটটাকে কাজে লাগান।

ডিসেম্বরে যখন স্কুল ছুটি দেবে, তখন ঘরের সবাইকে নিয়ে রাতে তাহাজ্জুদের নামাজ পড়ুন। আপনি থাকবেন ইমাম, পেছনে আপনার ছেলে, তার পেছনে আপনার স্ত্রী ও মেয়ে। এভাবে পরিবারে জান্নাতি একটি আমেজ গড়ে তুলুন।

ছেলেমেয়েকে ভালো নামে ডাকুনঃ প্রত্যেক নবিই সন্তানদের সুন্দর নামে ডাকতেন। তাঁরা ডাকতেন 'ইয়া বুনাইয়্যা' বলে। এটার অর্থ হলো—'হে আমার কলিজার টুকরা সন্তান!’ ফাতিমা (রাযিঃ) যখন বিশ্বনবির ঘরে আসতেন, তখন নবিজি বলতে— ‘আমার আদরের কন্যাকে মোবারকবাদ!' (সহিহ বুখারি: ৩৬২৩)

‘‘ফাতিমা (রাযিঃ)এর ছেলে হাসান (রাযিঃ) কে নবিজি খুঁজতেন এভাবে—'আমার পিচ্চি কলিজার টুকরোটা কোথায় রে...’’ (সহিহ মুসলিম: ২৪২১)

সুতরাং সন্তানদের আদর করে মিষ্টি নামে ডাকুন। বাচ্চাদের সুন্দর ও আদুরে নামে ডাকা রাসূলের সুন্নাহ।

বাচ্চাকে আগে সালাম দিনঃ ঘরে ঢুকেই সালাম দিন। স্ত্রী স্বামীকে সালাম দেবে, স্বামীও স্ত্রীকে সালাম দেবে। বাবা সন্তানকে সালাম দেবে, সন্তানও বাবাকে সালাম দেবে। ছোটোরা বড়োদের আর বড়োরা ছোটোদের। এভাবে ঘরে সালামের প্রতিযোগিতা শুরু করলে বাচ্চারা আপনাতেই সালাম প্রদানে অভ্যস্ত হয়ে উঠবে। অনেকে অভিযোগ আর আক্ষেপের সুরে বলে থাকেন—'ঘরে শাস্তি নেই। খোঁজ নিলে দেখা যাবে, তাদের ঘরে সালামের প্রচলন নেই। সালাম শব্দের অর্থ শাস্তি। তো শান্তির বাণী ঘরে না ঢোকালে শান্তি আসবে কী করে? আল্লাহ তায়ালা বলেন-

فَاِذَا دَخَلْتُمْ بُیُوْتًا فَسَلِّمُوْا عَلٰۤى اَنْفُسِكُمْ تَحِیَّةً مِّنْ عِنْدِ اللّٰهِ مُبٰرَكَةً طَیِّبَةً١ؕ كَذٰلِكَ یُبَیِّنُ اللّٰهُ لَكُمُ الْاٰیٰتِ لَعَلَّكُمْ تَعْقِلُوْنَ۠

‘‘গৃহে প্রবেশ করার সময় তোমরা নিজেদের সালামের মাধ্যমে অভিবাদন করো। এ কল্যাণের দুআ আল্লাহর কাছ থেকে নির্ধারিত, বড়োই বরকতপূর্ণ ও পবিত্র। এভাবে আল্লাহ তোমাদের সামনে আয়াত বর্ণনা করেন; আশা করা যায় তোমরা বুঝে-শুনে কাজ করবে।’’ (সূরা আন-নুৱ: ৬১)

বিশ্বনবি (সাঃ)-কে এক সাহাবি জিজ্ঞেস করলেন—'ইসলামে কোন কাজ উত্তম?” তিনি জবাব দিলেন—'তুমি ক্ষুধার্তকে খাবার দেবে এবং যাকে চেনো আর যাকে চেনো না—সবাইকে সালাম দেবে।' (সহিহ বুখারি: ৬২৩৬)

সালামের মাধ্যমে বাচ্চারা শিষ্টাচারের প্রথম পর্বটা শিখে যায়। তারা মানুষের সাথে মিশতে শেখে এবং ভালো ছেলে বলে স্বীকৃতি পায়।

বাচ্চাদের উপহার দিনঃ ভালো কাজের জন্য বাচ্চাকে মাঝেমধ্যে ছোটোখাটো উপহার দিন, এতে তারা উৎসাহী হবে। বাচ্চাকে বলুন—'পাঁচ ওয়াক্ত নামাজ পড়লে তোমাকে এটা দেবো, রমজানে রোজা রাখলে তোমাকে বেড়াতে নিয়ে যাব।'

বাচ্চাদের বড়ো বড়ো মসজিদে বেড়াতে নিয়ে যান। পৃথিবীর অনেক মুসলিম দেশে মসজিদ থেকে ঘোষণা দেওয়া হয় যে একটানা চল্লিশ দিন ফজরের নামাজ মসজিদে এসে পড়বে, তাকে একটি বাইসাইকেল উপহার দেওয়া হবে। এতে করে বাচ্চারা নামাজের প্রতি আরও উৎসাহী হয়ে ওঠে। বাংলাদেশের কয়েকটি মসজিদেও এমন চমৎকার উদ্যোগ নিতে দেখা গেছে। মসজিদে বাচ্চা গেলে কেউ রেগে যাবেন না। কারণ, মসজিদে বাচ্চারা যাওয়া অর্থ ভবিষ্যৎ প্রজন্ম নামাজি হওয়া। তুরস্কের মসজিদে লেখা থাকে-'তারাবিহর নামাজের সময় মসজিদের পেছন থেকে যদি বাচ্চাদের চিৎকার চেঁচামেচির আওয়াজ শোনা না যায়, তাহলে ভবিষ্যৎ প্রজন্ম নিয়ে আশঙ্কায় থাকুন।'

যদি বাচ্চারা আওয়াজ করে, তাহলে বোঝা গেল আপনাদের সন্তান-সন্ততি নাতিরা মসজিদে এসেছে। আর যদি মসজিদে বাচ্চাদের কোনো আওয়াজ না থাকে বা তাদের উপস্থিতি টের পাওয়া না যায়, তাহলে বোঝা যাবে—নতুন প্রজন নামাজে গাফেল। ভবিষ্যতে তাদের টেনেও মসজিদে নিয়ে আসা যাবে না।

সম্ভানকে শিক্ষা প্রতিষ্ঠানে পাঠানঃ আপনার সন্তানকে স্কুলে অথবা মাদরাসায় পাঠান। অশিক্ষা, কুশিক্ষার সাথে ইসলামের কোনো সম্পর্ক নেই। তাদের যথাসম্ভব সুশিক্ষায় শিক্ষিত করে তুলুন। তবে প্রাতিষ্ঠানিক শিক্ষার চাপ যেন এতটা বেড়ে না যায়—যা বহন করা শিশুদের জন্য অসহনীয় হয়ে পড়ে। এতে তারা মানসিকভাবে ক্ষতিগ্রস্ত হয়। আমি এমন অনেক ছেলেকে দেখেছি, তার ওজনের চেয়ে পিঠের ব্যাগের ওজন বেশি! প্রতিদিন প্রাইভেট টিউটর, বৃত্তি কোচিং, গাদা গাদা হোমওয়ার্ক আমাদের কোমলমতি শিশুদের নাজেহাল করে দিচ্ছে। ধারণক্ষমতার চেয়ে অতিরিক্ত চাপ ওদের স্বাভাবিক সৃজনশীলতা নষ্ট করছে।

মনে রাখবেন, জোর করে বিদ্যা চাপিয়ে দেওয়ার নাম শিক্ষা নয়; শিক্ষা হলো আপনার সন্তানের স্বতঃস্ফূর্ত আত্মবিকাশ। আমাদের দেশে যেকোনো উপলক্ষ্যে মাদরাসা কিংবা স্কুলগুলোতে বাৎসরিক ছুটি দিলে স্বভাবতই শিক্ষার্থীরা খুব খুশি হয়, কিন্তু পৃথিবীতে এমন অনেক দেশ আছে—যেখানে স্কুল বন্ধ দিলে শিশুরা কান্না করে। কারণ, তারা বাসার চেয়ে স্কুলকে বেশি ইনজয় করে। ছুটির দিনগুলোতে তারা তাদের সুন্দর ক্লাসরুম, ক্লাসমেট এবং প্রিয় শিক্ষকদের খুব মিস করে।

মনে আনন্দ নিয়ে বাচ্চারা যেটা শেখে, সেটাই দীর্ঘদিন মনে রাখতে পারে। আমাদের সোনামণিরা মনের আনন্দে, হেসে-খেলে যেন সব শিখতে পারে, সেটার প্রতি আমাদের সবার লক্ষ রাখা উচিত। আনন্দ আর উৎসাহ নিয়ে ওরা যা শিখবে, সেটাই হলো আসল শিক্ষা।

সন্তানের সুশিক্ষা নিশ্চিতের জন্য ভালো শিক্ষক বাছাই করুন, ভালো শিক্ষাপ্রতিষ্ঠান বাছাই করুন। লজ্জাজনক হলেও সত্যি, বাংলাদেশের অনেক স্কুল-মাদরাসায় শিক্ষার্থীদের ওপর নির্যাতন করা হয়। শারীরিক নির্যাতনের মতো ঘটনাও ঘটে। আপনার সন্তানের সুশিক্ষা, স্বাস্থ্যের সুরক্ষা, চারিত্রিক শুভ্রতা আপনাকেই নিশ্চিত করতে হবে।

স্বাস্থ্য সুরক্ষার নিয়ম শেখানঃ সম্ভ্রানকে ধীরে ধীরে স্বাস্থ্য সুরক্ষার নিয়ম শেখান। আমরা ছোটোবেলায় পড়তাম 'Early to bed and early to rise, makes a man healthy, wealthy and wise- যে আগে ঘুমায় এবং আগে ঘুম থেকে উঠে, সে স্বাস্থ্যবান, বিত্তশালী ও বুদ্ধিমান হয়।”

এখন ছেলেমেয়ে রাতে ঘুমায় দেরি করে উঠেও দেরি করে। ফজরের নামাজ। পড়ে না, মক্তবেও যায় না-এর কারণ কী? এর কারণ হলো বাবা-মায়েরাও। দেরিতে ঘুমায়, দেরিতে ওঠে। এগুলো খুবই বদভ্যাস, স্বাস্থ্যের জন্য ক্ষতিকর। নিজেরা শোধরানোর পাশাপাশি সম্ভানকেও এই ব্যাপারে সচেতন করতে হবে।

বাচ্চাকে শেখান—কীভাবে দাঁত ব্রাশ ও মিসওয়াক করতে হয়, কীভাবে স্যানিটেশন, হাইজিন মেইনটেইন করতে হয়, কীভাবে টয়লেট করতে হয়, টয়লেট শেষে কীভাবে হাত ধুতে হয়—সবকিছু।

মেয়ে যখন প্রথম কৈশোরে পা দেয়, তখন তাদের বয়ঃসন্ধিকালের বিষয়গুলো বুঝিয়ে দিন। এক্ষেত্রে মায়েদের ভূমিকা বেশি। মেয়েরা এসব জানে না, বোঝে না। অনেকে ভয় পেয়ে যায়; কী করবে বুঝে উঠতে পারে না। লাজুকতার কারণে কাউকে বলতেও পারে না। ফলে বিভিন্ন স্বাস্থ্যজনিত সমস্যায় ভোগে। এই অবস্থায় পৌঁছার আগেই মায়েদের উচিত মেয়েকে এসব ব্যাপারে বিস্তারিত জানানো এবং পরিচ্ছন্নতা ও পবিত্রতার প্রাথমিক বিষয়াদি শিখিয়ে দেওয়া। যে মেয়েটার প্রথমবার পিরিয়ড হচ্ছে, বেশিরভাগ ক্ষেত্রে নিজের করণীয় সম্পর্কে সে নির্ভরযোগ্য কোনো ইনফরমেশন পায় না। ইনফরমেশন থেকে আরও বেশি যেটা প্রয়োজন, তা হচ্ছে মেন্টাল সাপোর্ট। অর্থাৎ কাছের কেউ সযত্নে তাকে বোঝাবে—এটা কেন হচ্ছে, কীভাবে হচ্ছে, কীভাবে তুমি এটা মেইন্টেইন করবে, কেন এটা তোমার সুস্বাস্থ্যের জন্য জরুরি, এটা কোনো অভিশাপ না ইত্যাদি। এই জিনিসগুলো যথাযথভাবে তাদের সাথে অনেক সময় শেয়ার করা হয় না।

আমাদের দেশে এগুলো নিয়ে অনেক অনেক কুসংস্কার আছে। নানি-খালারা এমন এমন কথা বলে—যাতে মেয়েরা আরও বেশি সমস্যায় পড়ে যায়। এই জামা পরা যাবে না, এই কালার পরা যাবে না, এটা ধরা যাবে না, ওটা ধরা যাবে না ইত্যাদি ইত্যাদি। এসব থেকে আপনার মেয়েকে রক্ষা করতে হবে। তাকে বোঝাতে হবে—এটা খুবই স্বাভাবিক একটা বিষয়। পরিবারের কাছের সম্পর্কের নারী আত্মীয়ারা এক্ষেত্রে গুরুত্বপূর্ণ ভূমিকা রাখতে পারেন।

ব্ল্যাক ম্যাজিক, জাদু-টোনা, অশরীরী যেকোনো জিনিসের অনিষ্ট থেকে নিরাপদে থাকতে প্রত্যেক ছেলেমেয়েকে কিছু কমন রুকইয়াহ (সুন্নাহসম্মত ঝাড়ফুঁক) শেখান, যাতে সে নিজের ঝাড়ফুঁক নিজেই করতে পারে। তাদের সুরা ইখলাস, সূরা ফালাক, সূরা নাস, আয়াতুল কুরসি শেখান।

বিছানা আলাদা করুনঃ সন্তানের বয়স দশ বছর হলে তার বিছানা আলাদা করে দিন। এটা বিশ্বনবি  (সাঃ) এর নির্দেশ (সুনানে আবু দাউদ : ৪৯৫)। মেয়ের বয়স দশ বছর হলে সে আর বাবার সাথে এক বিছানায় ঘুমাতে পারবে না। ছেলের বয়স দশ বছর হলে সে মায়ের সাথে এক বিছানায় ঘুমাতে পারবে না। এই সময় তাদের একটু প্রাইভেসি দিন, কিন্তু লাগাম ছেড়ে দেবেন না। বাবা-মা হিসেবে সব সময় তাদের মনিটরিং করুন। আপনার সন্তান কার সাথে মেশে, কোথায় যায়, কোন ওয়েবসাইটে ঢোকে—এগুলো নজরদারি করুন। সস্তানের নিরাপদ ভবিষ্যতের জন্য এটা খুবই জরুরি।

সাঁতার ও জীবনঘনিষ্ঠ বিষয়াদি শেখানঃ রাস্তায় পড়ে গেলে কীভাবে উঠতে হয়, তা বাবা-মা হাতে ধরে শেখায়। কিন্তু পানিতে পড়ে গেলে কীভাবে জীবন রক্ষা করবে, সেই পদ্ধতি অনেকেই শেখান না। অথচ জীবনের নিরাপত্তার জন্য সাঁতার খুবই জরুরি একটি বিষয়। শুধু সাঁতার নয়, নিরাপত্তার জন্য প্রয়োজনীয় সবকিছু বাচ্চাকে শেখানো উচিত। ছেলেমেয়েকে বিশেষভাবে যে কাজগুলো শেখাবেন— 

• সাঁতার।

• রান্না। হোস্টেলে মেসে গেলে অথবা প্রবাস জীবনে এই বিদ্যা তাদের অনেক কাজে লাগবে।

• সাইকেল, মোটরসাইকেল, গাড়ি চালানো।

• ভাষাগত দক্ষতা অর্জন। মাতৃভাষা, আরবি ভাষা, ইংরেজি ভাষাসহ আরও যতগুলো পারা যায়।

• আত্মরক্ষার কৌশল।

উমর ফারুক (রাযিঃ) আবু উবাইদা (রাযিঃ) এর কাছে একটি চিঠি লিখেছিলেন। সেখানে তিনি সন্তানদের দুটো জিনিস শেখানোর নির্দেশ দেন—

• সাঁতার কাটা।

• তির চালানো। (মুসনাদে আহমাদ: ৩২৩)

সন্তানদের 'ননির পুতুল' করে গড়ে তোলা উচিত না। এতে তাদের বরং ক্ষতিই হয়। জীবন-সংগ্রামে প্রতিকূল পরিবেশে কীভাবে টিকে থাকতে হয়—সেটা শিক্ষা দিন। তাদের অতি বিলাসী বানাবেন না; কষ্ট-সহিষ্ণু করে গড়ে তুলুন। এতে তারা জীবনঝড়ে ভেঙে পড়বে না; বরং কোমর সোজা করে দাঁড়াতে শিখবে!

সময়মতো বিয়ে দিনঃ সন্তানকে সময়মতো বিয়ে দিয়ে দিন। এতে তাদের চরিত্রের হেফাজত করা সহজ হয়। তারা ক্যারিয়ারের প্রতি মনোযোগী হয় এবং খামখেয়ালি ভাব ছেড়ে দেয়। সময়ের কাজ সময়ে করতে হয়। বিয়ের সম্পর্ক যৌবনের সাথে, ক্যারিয়ারের সাথে নয়। ক্যারিয়ার গড়ার জন্য পড়ে রয়েছে সারা জীবন। যৌবন আল্লাহর দেওয়া এমন এক অমূল্য নিয়ামত, যেটা নবায়নযোগ্য নয়। তাই যৌবনের শুরুতেই ছেলেমেয়েদের বিয়ের ব্যবস্থা করুন এবং হালাল পন্থায় যৌবনকে উপভোগ করার সুযোগ করে দিন।

অন্ন, বস্ত্র ও বাসস্থানের মতোই বিয়েও একটি মৌলিক অধিকার (Basic Need). এটি একটি সহজাত বিষয় যেটাকে উপেক্ষা করার কোনো সুযোগ নেই। বাংলাদেশের আবহাওয়া ও পরিবেশে একটি ছেলে অথবা মেয়ে গড়ে ১৫-১৬ বছর বয়সেই পরিপূর্ণ যৌন সক্ষমতা (Sexual Ability) লাভ করে। কিন্তু তারা বিয়ে করে আরও দশ-পনেরো বছর পর। এই লম্বা সময় ধরে যৌন ক্ষুধা নিবারণের কোনো বৈধ সুযোগ কি তাদের হাতে রয়েছে? না, নেই। উপরন্ত বিয়ের প্রশ্ন উঠলেই আসে সামাজিক যত নিয়মকানুনের দোহাই। একটি মুসলিম সমাজে এটা অপ্রত্যাশিত, অমানবিক এবং সুস্পষ্ট মানবাধিকার লঙ্ঘন। সন্তানের খাদ্য, শিক্ষা কিংবা চিকিত্সা ইত্যাদি চাহিদা মেটাতে অভিভাবকগণ যতটা সজাগ ও সিরিয়াস, প্রাপ্তবয়স্ক সন্তানদের বৈধভাবে যৌন চাহিদা মেটানোর বন্দোবস্ত করাতে তারা ঠিক ততটাই উদাসীন। নানান অজুহাত, বাহানা আর সামাজিকতার দোহাই দিয়ে বিয়েকে দিনকে দিন জটিল থেকে আরও জটিলতর করা হচ্ছে।

মৌলিক এই চাহিদা মেটানোর বৈধ উপায় যেহেতু রুদ্ধ, তাই অবৈধ উপায়গুলো সেই স্থান দখল করে নেবে-এটাই তো স্বাভাবিক। ফলে হারাম রিলেশনশিপ, পর্নোগ্রাফি উপভোগ এবং ধর্ষণের মতো জঘন্য ঘটনাও আজ দেশের প্রাত্যহিক খবরে (রুটিন নিউজে) পরিণত হয়েছে। নতুন প্রজন্মকে এই ধ্বংস আর অবক্ষয় থেকে রক্ষা করতে অভিভাবকদের আরও দায়িত্বশীলতার পরিচয় দিতে হবে। আমাদের অবহেলায় আদরের সন্তানরা হারাম সম্পর্কে জড়িয়ে পড়লে অভিভাবক হিসেবে আল্লাহ তায়ালার দরবারে আমরা কোনোভাবেই এর দায় এড়াতে পারব না।  

আল্লাহ তায়ালা ইরশাদ করেন- 
‘‘তোমাদের মধ্যে যারা অবিবাহিত রয়েছে, তাদের বিয়ে করিয়ে দাও। আর তোমাদের দাস-দাসীদের মধ্যে যারা বিবাহের যোগ্য, তাদেরও বিয়ের ব্যবস্থা করো। যদি তারা গরিব হয়ে থাকে, তাহলে আল্লাহ তায়ালা আপন মেহেরবানিতে তাদের ধনী করে দেবেন। আল্লাহ তায়ালা বড়োই প্রাচুর্যময় ও সর্বজ্ঞ।’’ (সূরা নূর: ৩২)

আবদুল্লাহ ইবনে মাসউদ (রাযিঃ) বর্ণিত নবিজি যুবকদের উদ্দেশ্য করে বলেন—

‘‘হে যুবক সম্প্রদায়! তোমাদের মধ্যে যারা বিয়ে করার সামর্থ্য রাখে, তারা যেন বিয়ে করে নেয়। কেননা, বিয়ে তার দৃষ্টিকে সংযত রাখে এবং চরিত্রকে হেফাজত করে। আর যার বিয়ে করার সামর্থ্য নেই, সে যেন সিয়াম পালন করে। কেননা, সিয়াম তার প্রবৃত্তি নিয়ন্ত্রণে সহায়ক।’’ (সহিহ বুখারি: ৫০৬৬)

ন্যায়সংগত মিরাস বণ্টনঃ ছেলেমেয়েদের মাঝে ন্যায়সংগতভাবে সম্পত্তি বণ্টন করতে হবে। ছেলেকে যদি দেন দুই লাখ, মেয়ে পাবে এক লাখ। ছেলে যদি পায় দুটো গাড়ি, মেয়ে পাবে একটি। এটাই হলো আল্লাহর আইন। অনেক বাবা আছেন, যারা মেয়েকে বলেন—'মা রে! তোর ভাইরে সব দিয়ে দিলাম, আর তোর জন্য দুআ করে দিলাম!' এটা মহা অন্যায় দুআ তো আপনি ছেলেমেয়ে উভয়ের জন্যই করবেন, কিন্তু সম্পদ বণ্টনে মেয়েকে ঠকাতে পারেন না। অনেক বাবা-মা আছেন—যারা ছেলেদের বেশি যত্ন করেন, তাদের জন্য বেশি খরচ করেন আর মেয়েকে বঞ্চিত করেন। এমনটা করা যাবে না; ন্যায়বিচার করতে হবে। 
আল্লাহ তায়ালা ইরশাদ করেন—

یُوْصِیْكُمُ اللّٰهُ فِیْۤ اَوْلَادِكُمْ١ۗ لِلذَّكَرِ مِثْلُ حَظِّ الْاُنْثَیَیْنِ

‘‘তোমাদের সন্তানদের ব্যাপারে আল্লাহ তোমাদের নির্দেশ দিচ্ছেন, ছেলেদের অংশ দুজন মেয়ের সমান।’’ (সূরা নিসা: ১১)

রাসূল (সাঃ) বলেন-

“তোমরা আল্লাহকে ভয় করো, সন্তানদের মধ্যে ন্যায্যতা বজায় রাখো।' (সহিহ বুখারি: ২৫৮৭)”

অনেকের মনে হতে পারে, মেয়েকে ছেলের অর্ধেক কেন? এটা তো বৈষম্য! আসলে এটা বৈষম্য নয়; বরং এটাই ইনসাফ। মূলত ইসলাম ছেলেকে দুই লাখ দিয়ে তার কাঁধে চাপিয়ে দিয়েছে পরিবারের ভরণ-পোষণের সমস্ত দায়িত্ব, স্ত্রীর মোহরানা। আর মেয়েকে এক লাখ দিয়ে ভরণ-পোষণের সমস্ত দায়িত্ব থেকে মুক্তি দিয়েছে; উপরন্তু তার ভরণ-পোষণের দায়িত্ব দিয়েছে অন্যের ওপর। তার সমস্ত খরচ দেবে স্বামী, ভাই, বাবা। সে বিয়েতে স্বামীর থেকে মোহরানাও পাচ্ছে। তাই ছেলে দুই লাখ টাকা পেলেও মাস শেষে দেখা যায়, সবার ভরণ-পোষণ মিটিয়ে তার তেমন কোনো ব্যালেন্স থাকছে না। অন্যদিকে মেয়ে এক লাখ টাকা পেলেও ভরণ-পোষণের দায়িত্ব না থাকায় তার খরচ হয়নি এক টাকাও; পুরো টাকাটাই সঞ্চয় হিসেবে রয়ে গেছে। সুতরাং হিসাব করলে দেখা যায়, জিতটা বরং ছেলের নয়; মেয়েরই হয়েছে।

সূরা লুকমানের শিক্ষাঃ লুকমান হাকিম ছিলেন একজন প্রজ্ঞাবান, বিচক্ষণ ও আল্লাহওয়ালা ব্যক্তি। তিনি তাঁর প্রিয় সন্তানকে কিছু চমৎকার উপদেশ দিয়েছিলেন। এই উপদেশমালা এতই সুন্দর ও গ্রহণযোগ্য ছিল যে, মহান আল্লাহ তায়ালা সরাসরি কুরআনুল কারিমে সেগুলো উল্লেখ করেছেন। কিয়ামত পর্যন্ত অনাগত উম্মতের জন্য এই উপদেশমালা তিলাওয়াতের উপযোগী করে দিয়েছেন এবং সেগুলোকে পিতার পক্ষ থেকে সন্তানের প্রতি নসিহতের আদর্শ করে রেখেছেন। প্রত্যেক পিতা মাতার উচিত, তাদের সন্তানদের এই উপদেশগুলো প্রদান করা।

আল্লাহ তায়ালা ইরশাদ করেন-

“আমি লুকমানকে প্রজ্ঞাপূর্ণ জ্ঞান দান করেছিলাম, আল্লাহর প্রতি শুকরিয়া অর্থাৎ কৃতজ্ঞতা প্রকাশ করো। যে কৃতজ্ঞতা প্রকাশ করে, সে নিজেরই কল্যাণ করে। আর কেউ অকৃতজ্ঞ হলে (তার জানা উচিত) আল্লাহ তো অভাবমুক্ত ও সদা প্রশংসিত। স্মরণ করো, যখন লোকমান তাঁর পুত্রকে উপদেশচ্ছলে বলেছিল “হে আমার প্রিয় সন্তান! আল্লাহর সাথে কাউকে শরিক করো না। নিশ্চয়ই শিরক অতি বড়ো জুলুম (মহাপাপ)।” এবং (আল্লাহ বলেন) আমি তো সবাইকে তার মা-বাবার সাথে সদাচরণের নির্দেশ দিয়েছি। মা কষ্টের পর কষ্ট স্বীকার করে সন্তানকে গর্ভে ধারণ করে। আর তাকে বুকের দুধ ছাড়াতে লাগে পুরো দুই বছর। অতএব, আমার প্রতি ও তোমার মা-বাবার প্রতি কৃতজ্ঞ হও। কারণ, আমার কাছেই তোমাদের ফিরে আসতে হবে।”

(মা-বাবাকে সম্মান করো) যেহেতু তুমি জানো আল্লাহর কোনো শরিক নেই, তাই তোমার মা-বাবা যদি আমার সাথে কাউকে শরিক করার ব্যাপারে চাপ দেয় (আল্লাহর নির্দেশের বিপরীত কোনো কাজ করতে বলে), তাহলে কখনো তাঁদের সে কথা মানবে না। তবে এরপরও তাঁদের সাথে সব সময় সুন্দর ব্যবহার করবে। যারা বিশুদ্ধচিত্তে আমার পথে চলে, শুধু তাঁদেরই অনুসরণ করবে। তোমাদের সবাইকে শেষ পর্যন্ত আমার কাছেই ফিরে আসতে হবে। অতঃপর দুনিয়াতে তোমরা কেমন কাজ করছিলে, তখন তা আমি তোমাদের জানিয়ে দেবো।

(লুকমান বলল) “হে আমার প্রিয় সন্তান! সরিষার দানা পরিমাণ কোনো কিছুও যদি পাথরের ভেতরে, জমিনের নিচে বা নভোমণ্ডলের কোথাও (লুকিয়ে রাখা) থাকে, তবে আল্লাহ তা-ও হাজির করবেন। আল্লাহ তো সূক্ষ্মদর্শী, সর্ববিষয়ে অবহিত। হে আমার প্রিয় সন্তান! নামাজ কায়েম করো। অন্যকে সৎকর্মে অনুপ্রাণিত করো এবং অসৎকর্মে নিরুৎসাহিত করো। আর তোমার ওপর আপতিত বিপদ-মুসিবতে ধৈর্যধারণ করো। এটাই প্রত্যয়ী মানুষের কাজ। কখনো অহংকারবশত মানুষকে অবজ্ঞা করো না, মাটিতে গর্বভরে পা ফেলো না। উদ্ধত, অহংকারীকে নিশ্চয়ই আল্লাহ অপছন্দ করেন। (হে আমার প্রিয় সন্তান!) চালচলনে সুশীল হও। মোলায়েম কণ্ঠে কথা বলো। কখনো কণ্ঠস্বরকে গাধার স্বরের মতো কর্কশ করো না) নিশ্চয়ই গাধার কণ্ঠস্বর সবচেয়ে কর্কশ।”' (সূরা লুকমান: ১২-১৯)”

সন্তান-সন্ততি পিতা-মাতার জন্য আল্লাহর পক্ষ থেকে একটি নিয়ামত এবং আমানত। তারা যেমনিভাবে দুনিয়ার সৌন্দর্য, চক্ষু শীতলকারী, ঠিক তেমনিভাবে মাতা-পিতার জন্য ফিতনা বা পরীক্ষাও বটে। সন্তান সুষ্ঠুভাবে প্রতিপালন একটি চ্যালেঞ্জ, তবে এর জন্য আল্লাহ অনেক পুরস্কারও রেখেছেন। সেই পিতা মাতা সত্যিই ভাগ্যবান, যাদের আল্লাহ তায়ালা নেককার সন্তান দান করেছেন। আমরা যেন আমাদের সন্তানদের সুশিক্ষিত, দেশপ্রেমিক ও আল্লাহ-সচেতন করে গড়ে তুলতে পারি। আল্লাহ তায়ালা আমাদের সন্তান প্রতিপালনের গুরুদায়িত্ব যথাযথভাবে সম্পাদন করার তাওফিক দান করুন।

