জীবনের বিচিত্র রূপ। নানা বর্ণ ও গন্ধে পূর্ণতা পায় জীবনের পরিধি। কথায় আছে—জীবন সর্বদা এক রকম যায় না। জীবনে উত্থান-পতন (Ups & Downs) থাকবেই। জীবনে বদল আছে, পরিবর্তন আছে এবং সেটাই স্বাভাবিক। এটাই জীবনের নিয়ম। যে জীবনের বদল নেই, তা একঘেয়ে, বিরক্তিকর। জীবন অনেকটা বহতা নদীর মতো সদা ধাবমান, বহমান। হাজারো পরিস্থিতি ও বিচিত্র অভিজ্ঞতায় সমৃদ্ধ। জীবন নদী প্রকৃতিতে যেমন ঋতুর পালাবদল ঘটে, তেমনি জীবনেও অবস্থার বদল হয়। সুখ ও আনন্দের শিহরন যেমন থাকে, তেমনি কষ্ট ও দুঃখের রোদনও জীবনের অবিচ্ছেদ্য অংশ। আশার আলোয় যেমন জীবন আলোকিত হয়, তেমনি হতাশার কালো মেঘেও ঢেকে দেয় জীবন-প্রদীপ। তবে কোনো পরিস্থিতিই মানবজীবনে স্থায়ী নয়। জীবনে সবকিছুই সাময়িক। তাই সুখের সাগরে যেমন আকণ্ঠ ডুবে যেতে নেই, তেমনি দুঃখের সাহারাতেও মনোবল হারাতে নেই। মনে রাখতে হবে—আঁধার কেটে রাঙা প্রভাত আসবেই, মেঘভাঙা রোদে উদ্ভাসিত হবেই জনপদ।

কালের উত্থান-পতন নিয়ে আল্লাহ তায়ালা ইরশাদ করছেন—

اِنْ یَّمْسَسْكُمْ قَرْحٌ فَقَدْ مَسَّ الْقَوْمَ قَرْحٌ مِّثْلُهٗ١ؕ وَ تِلْكَ الْاَیَّامُ نُدَاوِلُهَا بَیْنَ النَّاسِ١ۚ وَ لِیَعْلَمَ اللّٰهُ الَّذِیْنَ اٰمَنُوْا وَ یَتَّخِذَ مِنْكُمْ شُهَدَآءَ١ؕ وَ اللّٰهُ لَا یُحِبُّ الظّٰلِمِیْنَۙ

“এখন যদি তোমাদের আঘাত লেগে থাকে, তাহলে এর আগে একই ধরনের আঘাত লেগেছে তোমাদের বিরোধীপক্ষের গায়েও। এ তো কালের উত্থান-পতন! মানুষের মধ্যে আমি এর আবর্তন করে থাকি। আর এই অবস্থাটি তোমাদের ওপর এজন্য আনা হয়েছে যে, আল্লাহ দেখতে চান তোমাদের মধ্যে সাচ্চা মুমিন কে? আর তিনি তাদের বাছাই করে নিতে চান, যারা যথার্থ (সত্য ও ন্যায়ের) সাক্ষী হবে। কেননা, জালিমদের আল্লাহ পছন্দ করেন না।' (সূরা আলে ইমরান:১৪০)”

হতাশাও জীবনের একটি রূপ মাত্র একমাত্র নয়। হতাশা যেমন জীবনের বাস্তবতা, তেমনি হতাশার অবসানও জীবনের বাস্তবতা। কষ্টের পরে সুখ—এটাই জীবনের নিয়ম। বর্তমান সময়ে মানুষের জীবন যেন অনেকটাই নিষ্প্রাণ হয়ে যাচ্ছে। জীবনের রং, গন্ধ তাদের আকৃষ্ট করতে পারছে না। হতাশার নিকষকালো অন্ধকার গ্রাস করছে সবুজে ভরা জীবনকে। এ জীবন তো কোনো মিছে খেলাঘর নয়। নির্মম বাস্তবতা অনেক সময় ব্যর্থতার গ্লানি বয়ে আনে। আর হতাশাগ্রস্ত মন ব্যর্থতা সহ্য করতে না পেরে বেছে নেয় আত্মহননের পথ। অথচ জীবন এখানেই থেমে যাওয়ার মতো ছিল না। সুবহে সাদিকের মতো করে লাল আভার আলোকচ্ছটা একটু পরেই রাঙিয়ে দিতে পারত অন্ধকারকে। হতাশা সে পথ খোলা রাখেনি। হতাশা জীবনকেই যেন কেড়ে নেয়, বাঁচতে দেয় না দেয় না পৃথিবীর মুক্ত অক্সিজেন গ্রহণ করতে।

কীভাবে মুক্তি পাওয়া যাবে হতাশার এই কালো অক্টোপাসের করাল গ্রাস থেকে? নিস্তারের উপায়ই বা কী?

অনেকেই মনে করেন, বিষণ্ণতা ও হতাশা একই বিষয়। মূলত তা নয়। বিষণ্ণতা আমাদের একটা আবেগ মাত্র, যার স্থায়িত্বকাল সর্বোচ্চ চৌদ্দ দিন পর্যন্ত। কিন্তু হতাশা একটি সাইকোলজিক্যাল ডিজ-অর্ডার, যা প্রফেশনাল হস্তক্ষেপ ব্যতীত পুরোপুরি দূর করা যায় না। বিষণ্ণতায় ভোগা লোকেদের রাগ, অসুখী ভাব, ক্ষোভ ইত্যাদি অনুভূতি প্রকাশ পায়, কিন্তু হতাশায় আচ্ছন্ন লোকেরা জীবনের ব্যাপারে উৎসাহ হারিয়ে ফেলে। যেন হঠাৎ করে থেমে যায় জীবন-নদীর নৌকা। পালে লাগে না হাওয়া। ফলাফলে তারা নিজেদের শেষ করে দেয় চিরতরে। তাহলে কারা এই হতাশা নামক রোগে আক্রান্ত?

হতাশা অভিজ্ঞ-অনভিজ্ঞ, নবীন-প্রবীণ নির্বিশেষে সব মানুষকে কমবেশি ঘায়েল করে। তবে সাধারণত তরুণ প্রজন্মের মাঝেই বেশি দেখা যায়। অথচ তারাই জাতির মূল চালিকাশক্তি। তাদের ওপর ভর করেই একটা জাতি দাঁড়ায়। যে জাতির তরুণ প্রজন্ম হতাশাগ্রস্ত ও আশাহত, সে জাতির কপালে দুর্দশা অনিবার্য। কিন্তু দুঃখজনক হলেও সত্য, তরুণ প্রজন্মের মাঝেই হতাশা বৃদ্ধি পাচ্ছে। শিক্ষিত তরুণদের মাঝে হতাশার মাত্রা আরও বেশি। তারা বিভিন্ন কারণে বিষণ্ণ হয়ে পড়ে। আর বিষণ্ণতা থেকেই সৃষ্টি হয় হতাশা। হতাশা কখনো চরম মাত্রায় পৌছে। কেউ কেউ বেছে নেয় আত্মহত্যার পথ।

বিশ্ব স্বাস্থ্যসংস্থার হিসাবে বিশ্বে প্রতি ৪০ সেকেন্ডে একজন ব্যক্তি আত্মহত্যা করে, অর্থাৎ সংখ্যাটি এক বছরে প্রায় ৮ লাখ। তারা আশঙ্কা প্রকাশ করে বলেছে, আগামী ২০৩০ সালের মধ্যে হতাশা বিশ্বের অন্যতম বড়ো একটা অসুখে রূপ নেবে। ফলে, আত্মহত্যার মাত্রাও বাড়বে ভয়াবহরূপে।

বাংলাদেশ পুলিশের তথ্যমতে-বাংলাদেশে গড়ে এক লাখে ৪০ জন আত্মহত্যা করে, যার বেশিরভাগই বয়সে তরুণ এবং ছেলেদের তুলনায় মেয়েদের সংখ্যাটাই বেশি। শিক্ষিত জনগোষ্ঠীর মধ্যে এই হারটা খুবই আশঙ্কাজনক।

বিভিন্ন গবেষণায় দেখা গেছে সারা বিশ্বে যত আত্মহত্যার ঘটনা ঘটেছে, তার ৫০ শতাংশের কারণ হতাশা। হতাশা জীবন সম্পর্কে অনীহার সৃষ্টি করে। বেঁচে থাকার অনাবিল আনন্দ কেড়ে নেয়। ফলে হতাশাগ্রস্ত ব্যক্তি আর বেঁচে থাকতে চায় না। তাই হতাশা বর্তমান তরুণ প্রজন্মের অন্যতম প্রধান একটি সমস্যা।

কিন্তু তরুণদের এই মানসিক অস্থিরতাগুলো আমরা সহজে ধরতে পারি না। অনেকেই ভাবেন, মানসিক সমস্যা বা অস্থিরতার অর্থ হলো—ছেলেটা পাগল হয়ে গেছে। বিষয়গুলো অনেকটা সামাজিক ট্যাবুর মতো। হতাশ তরুণরা পরিবার ও সমাজকে তাদের পাশে পায় না। ফলে তারা নিজেদের ধ্বংস করে ফেলে। আবার আমাদের সমাজে তথাকথিত অনেক মোটিভেশনাল স্পিকার আছে, যারা তরুণদের মোটিভেশন দিতে গিয়ে অতিমাত্রায় বস্তুবাদী ও ভোগবাদী করে তুলছে। দুনিয়াকে প্রাধান্য দিতে গিয়ে তাদের আত্মা মরে যাচ্ছে। আদতে এই বস্তাপচা মোটিভেশনগুলো আত্মার প্রশান্তি এনে দেওয়ার পরিবর্তে আত্মাকে করছে কলুষিত। ফলাফল-হতাশা, মেন্টাল ডিজ-অর্ডার।

তাই আমাদের এর সমাধান খুঁজতে হবে ইসলামিক দৃষ্টিকোণ থেকে। তবে শুধু ধর্মীয় কথার ওপর নির্ভর করলেও এই গুরু সমস্যার সমাধান হবে না। কারণ, গভীর ডিপ্রেশনাল ডিজ-অর্ডারের ক্ষেত্রে সাইকিয়াট্রিস্টের স্মরণাপন্ন হয়ে চিকিৎসা নেওয়া প্রয়োজন। তবে ইসলামিক নীতিগুলো মেনে চললে হতাশা ও বিষণ্ণতা অনেকাংশেই কমে যায়। কারণ, ইসলাম প্রকৃত জীবনবোধ শিক্ষা দেয়—যা মানুষের ভেতর স্পিরিচুয়াল প্রশান্তি জোগায়। আর এই প্রশান্তি হতাশার মুখে স্থায়ী কুলুপ এঁটে দেয়।

২০১৯ সালে জার্মান একদল মনোবিজ্ঞানীর প্রকাশিত গবেষণা বলছে— 
‘মুসলিমরা তাদের জীবন নিয়ে অন্যদের তুলনায় সবচেয়ে সন্তুষ্ট।

কারণ, তারা সবচেয়ে বেশি একাত্মবাদে বিশ্বাস করে। 
সর্বপ্রথম আমাদের ভালো করে বুঝে নিতে হবে, এই পৃথিবীটা পরম সুখ শাস্তির জায়গা না। পৃথিবী একটি পরীক্ষাক্ষেত্র, যার সময়কাল খুবই ক্ষণস্থায়ী। আরেকটি গন্তব্যে যেতে আমরা তো পৃথিবীতে শুধু দুদিনের মুসাফির (We are here in a very short transition period) এটি জীবনের যাত্রাপথে একটি বিরতি মাত্র। এই জীবনের সুখ-দুঃখ কোনোটিই স্থায়ী নয়।

মহামহিম আল্লাহ তায়ালা পবিত্র কুরআনে বলেছেন—

لَقَدْ خَلَقْنَا الْاِنْسَانَ فِیْ كَبَدٍؕ

“নিশ্চয় আমি মানুষকে কষ্ট ও পরিশ্রমের মধ্যে সৃষ্টি করেছি।' (সূরা বালাদ: ০৪)

একটি শিশু ভূমিষ্ঠ হওয়ার সাথে সাথেই পৃথিবীর দুষিত পরিবেশে পতিত হয়। এখান থেকেই কষ্টের শুরু। এরপর ধারাবাহিকভাবে একের পর এক কষ্টের মধ্য দিয়ে যাপিত হয় মানবজীবন। কষ্ট, অভাব, না পাওয়া—সবই জীবনের অপরিহার্য অনুসঙ্গ। এগুলো ছাড়া জীবন কখনোই সম্ভব নয়। পবিত্র কুরআনে আল্লাহ রাব্বুল আলামিন বলেন—

وَ لَنَبْلُوَنَّكُمْ بِشَیْءٍ مِّنَ الْخَوْفِ وَ الْجُوْعِ وَ نَقْصٍ مِّنَ الْاَمْوَالِ وَ الْاَنْفُسِ وَ الثَّمَرٰتِ١ؕ وَ بَشِّرِ الصّٰبِرِیْنَۙ

'আর নিশ্চয়ই আমরা ভীতি, অনীহা, প্রাণ ও সম্পদের ক্ষতির মাধ্যমে এবং উপার্জন ও আমদানি হ্রাস করে তোমাদের পরীক্ষা করব। এ অবস্থায় যারা সবর করে, আপনি তাদের সুসংবাদ দিন।” (সূরা বাকারা: ১৫৫)

সুতরাং সমস্যা, দুঃখ-কষ্ট, বিপদ-আপদ নিয়েই মানুষের জীবন। এগুলোকে সাথে নিয়েই জীবনপথ পাড়ি দিতে হয়। দিনের আলো শেষে যেমন রাতের নিকষকালো অন্ধকার নেমে আসাটাই স্বাভাবিক, তেমনই বিপদাপদও মানুষের জীবনের একটি স্বাভাবিক বাস্তবতা। কিন্তু আমরা অনেকেই এই স্পষ্ট সত্যটি মেনে নিতে চাই না। অলীক সুত্রে আশায় এই দুনিয়ার মরীচিকার পেছনে লাগামহীন ছুটতে থাকি। দুঃখ-কষ্ট, বিপদাপদে পতিত হলে ভারসাম্য হারিয়ে ফেলি। সবচেয়ে দুঃখজনক হলো— এহেন পরস্থিতিতে আমরা অনেকে আল্লাহকেই ভুলে যাই! বলে বসি ‘আল্লাহ যদি থাকেই, তবে কেন এত অবিচার?’ ‘আমার ওপরেই কেন এত বিপদ?’ ‘কেন আমার সাথেই সব সময় এমন হয়?' আসতাগফিরুল্লাহ! কী ভয়ানক চিন্তা লালন করি আমরা। আচ্ছা, নিজেকে একটু প্রশ্ন করুন তো, বছরে মোট অসুস্থ ছিলাম কয়দিন? মাসে না খেয়ে ছিলাম কয়দিন? উত্তর হচ্ছে—সুস্থ ছিলাম বেশি আর অসুস্থ ছিলাম হাতেগোনা অল্প কয়েকটা দিন মাত্র। কখনো হয়তো অভুক্ত অবস্থায় থাকিইনি, তারপরও জীবন নিয়ে আমাদের হাজারটা অভিযোগ। 'কেন এমনটা হলো না? কেন ওটা পেলাম না। আমার ভাগ্যটাই একটা কুফা।' মনে রাখবেন, আপনি যে অবস্থানে থেকে স্রষ্টার প্রতি অসন্তোষ প্রকাশ করছেন, ওই অবস্থানটা অনেকের কাছে রঙিন স্বপ্ন। আপনি যা পেয়েও খুশি হতে পারেননি, সেটা অর্জনের জন্য অনেকে দিন-রাত সংগ্রাম করে যাচ্ছে। তাই হতাশ হওয়া যাবে না। শোকরগোজার হতে হবে। প্রচেষ্টা চালিয়ে যেতে হবে।

অন্ধকার ছাড়া যেমন আলোর কোনো অস্তিত্বই নেই, তেমনই দুঃখ-কষ্ট ছাড়া সুখের অনুভূতিরও অস্তিত্ব নেই। ক্ষুধা না থাকলে যেমন খাবারের মূল্য বোঝা যায় না, তেমনই কষ্ট না থাকলে সুখের অনুভূতিও উপলব্ধি হয় না। সুখ ও দুঃখ তাই একে অন্যের পরিপূরক।

এবার সুখ নিয়ে কিছু কথা বলা যাক। সুখ সাধারণত তিন প্রকার-

ক. মিছে সুখ: অনেকেই জীবনের দুঃখ-কষ্টকে ভুলতে গিয়ে মাদকাসক্ত হয়ে পড়ে। মদ, গাঁজা, ইয়াবা, ফেনসিডিল ইত্যাদি সেবন করে। বিভিন্ন ধরনের নেশায় আসক্ত হয়। তারা ভাবে-এর মাধ্যমেই তার সকল দুঃখ-কষ্ট, যাতনা মুছে যাবে। কিন্তু এসব মিথ্যা সুখানুভূতি ছাড়া কিছুই না না কোনো স্থায়ী সমাধান (Permanent Solution).

খ. ক্ষণস্থায়ী সুখ: মহাগ্রন্থ আল কুরআনে আল্লাহ তায়ালা দুনিয়ার সুখ সম্পর্কে ধারণা দিয়েছেন। 

দুনিয়ার জীবনের সুন্দর উপমা এঁকেছেন। তিনি বলেছেন—

اِعْلَمُوْۤا اَنَّمَا الْحَیٰوةُ الدُّنْیَا لَعِبٌ وَّ لَهْوٌ وَّ زِیْنَةٌ وَّ تَفَاخُرٌۢ بَیْنَكُمْ وَ تَكَاثُرٌ فِی الْاَمْوَالِ وَ الْاَوْلَادِ١ؕ كَمَثَلِ غَیْثٍ اَعْجَبَ الْكُفَّارَ نَبَاتُهٗ ثُمَّ یَهِیْجُ فَتَرٰىهُ مُصْفَرًّا ثُمَّ یَكُوْنُ حُطَامًا١ؕ وَ فِی الْاٰخِرَةِ عَذَابٌ شَدِیْدٌ١ۙ وَّ مَغْفِرَةٌ مِّنَ اللّٰهِ وَ رِضْوَانٌ١ؕ وَ مَا الْحَیٰوةُ الدُّنْیَاۤ اِلَّا مَتَاعُ الْغُرُوْرِ

‘তোমরা জেনে রাখো, পার্থিব জীবন ক্রীড়া কৌতুক, সাজসজ্জা, পারস্পরিক অহমিকা, ধন ও জনের প্রাচুর্য ব্যতীত আর কিছু নয়; যেমন একটি বৃষ্টির অবস্থা—যার সবুজ ফসল কৃষকদের চমৎকৃত করে, এরপর তা শুকিয়ে যায়। ফলে তুমি তাকে পীতবর্ণ দেখতে পাও, এরপর তা খড়কুটা হয়ে যায়। আর পরকালে আছে কঠিন শাস্তি এবং আল্লাহর ক্ষমা ও সন্তুষ্টি পার্থিব জীবন প্রতারণার উপকরণ ছাড়া কিছু নয়।' (সূরা হাদিদ: ২০)

নশ্বর পৃথিবীতে যদি আমাদের অনেক টাকা-পয়সা, সম্পদ, খ্যাতির প্রাচুর্য থাকে, কিন্তু চিরস্থায়ী পরকালে কিছুই না থাকে, তাহলে এই ক্ষণস্থায়ী পৃথিবীর সুখ দিয়ে কী লাভ হবে? আমরা ক্ষণস্থায়ী সুখের পাল্লায় পড়ে আখিরাতের চিরস্থায়ী সুখের নাটাইকে হাতের নাগালের বাইরে ছেড়ে দিই। পৃথিবীর এই ক্ষণস্থায়ী সুখের ধৌকায় আমরা যেন না পড়ি, তাই আল্লাহ তায়ালা আমাদের নির্দেশনা দিয়েছেন এভাবে- 

بَلْ تُؤْثِرُوْنَ الْحَیٰوةَ الدُّنْیَا وَ الْاٰخِرَةُ خَیْرٌ وَّ اَبْقٰىؕ

“কিন্তু তোমরা দুনিয়ার জীবনকে প্রাধান্য দিয়ে থাকো; অথচ আখিরাত উত্কৃষ্ট ও স্থায়ী।' (সূরা আ'লা: ১৬-১৭) 

গ. প্রকৃত সুখ: একজন মানুষ প্রকৃত সুখের দেখা পেতে পারে কেবল জান্নাতেই। আল্লাহ তায়ালা বলেন-

كُلُّ نَفْسٍ ذَآئِقَةُ الْمَوْتِ١ؕ وَ اِنَّمَا تُوَفَّوْنَ اُجُوْرَكُمْ یَوْمَ الْقِیٰمَةِ١ؕ فَمَنْ زُحْزِحَ عَنِ النَّارِ وَ اُدْخِلَ الْجَنَّةَ فَقَدْ فَازَ١ؕ وَ مَا الْحَیٰوةُ الدُّنْیَاۤ اِلَّا مَتَاعُ الْغُرُوْرِ

‘‘অবশেষে প্রত্যেক ব্যক্তিকে মরতে হবে এবং তোমরা সবাই কিয়ামতের দিন নিজেদের পূর্ণ প্রতিদান লাভ করবে। একমাত্র সেই ব্যক্তিই সফলকাম হবে, যে সেখানে জাহান্নামের আগুন থেকে রক্ষা পাবে এবং যাকে জান্নাতে প্রবেশ করানো হবে। আর এ দুনিয়াটা তো নিছক একটা বাহ্যিক প্রতারণার বস্তু ছাড়া আর কিছুই নয়।’’ (সুরা আলে ইমরান: ১৮৫)

পরকালে জান্নাতের অধিকারী ব্যক্তিই প্রকৃত সফল ও সুখী। বড়ো কিছু অর্জনের জন্য কঠিন থেকে কঠিনতর পরীক্ষা দিতে হয়। পরকালীন সাফল্যের জন্য দুনিয়ার এই বিপদ-মুসিবত আল্লাহর পক্ষ থেকে পরীক্ষা মাত্র। পরীক্ষায় সাফল্যের সাথে উত্তীর্ণ হলে রয়েছে পুরস্কার, আর অকৃতকার্য হলে রয়েছে কঠিন শাস্তি!

তাই বিপদ-মুসিবত আমাদের জীবনের মৌলিক সমস্যা না; বরং স্বাভাবিক ব্যাপার। আমাদের জন্য প্রকৃত চ্যালেঞ্জ হলো—কীভাবে এই সংকটগুলোকে মোকাবিলা করব? এখন আমরা সেই কৌশলগুলো শেখার চেষ্টা করব, ইনশাআল্লাহ। তার পূর্বে আরও কয়েকটি গুরুত্বপূর্ণ বিষয় জেনে নেওয়া যাক।

জীবনের লক্ষ্যঃ
প্রত্যেক কাজের পেছনেই কোনো না কোনো উদ্দেশ্য থাকে, তেমনি আমাদের সৃষ্টির পেছনেও আল্লাহ তায়ালার একটি উদ্দেশ্য রয়েছে। নিছক খেয়ালি মনে উদ্দেশ্যবিহীনভাবে আমাদের সৃষ্টি করা হয়নি। আল্লাহ তায়ালা বলেন- 

وَ مَا خَلَقْنَا السَّمَآءَ وَ الْاَرْضَ وَ مَا بَیْنَهُمَا لٰعِبِیْنَ

‘এ আকাশ ও পৃথিবী এবং এদের মধ্যে যা কিছুই আছে—এগুলো আমি খেলাচ্ছলে তৈরি করিনি।' (সূরা আম্বিয়া: ১৬)

اَفَحَسِبْتُمْ اَنَّمَا خَلَقْنٰكُمْ عَبَثًا وَّ اَنَّكُمْ اِلَیْنَا لَا تُرْجَعُوْنَ

“তোমরা কি মনে করেছ, আমি তোমাদের অনর্থক সৃষ্টি করেছি এবং তোমাদের কখনো আমার দিকে ফিরে আসতে হবে না?' (সূরা মুমিনুন: ১১৫)

তিনি আবার বলেছেন-

اِ۟لَّذِیْ خَلَقَ الْمَوْتَ وَ الْحَیٰوةَ لِیَبْلُوَكُمْ اَیُّكُمْ اَحْسَنُ عَمَلًا١ؕ وَ هُوَ الْعَزِیْزُ الْغَفُوْرُۙ

“কাজের দিক দিয়ে তোমাদের মধ্যে কে উত্তম, তা পরীক্ষা করে দেখার জন্য তিনি মৃত্যু ও জীবন সৃষ্টি করেছেন। তিনি পরাক্রমশালী ও ক্ষমাশীল।' (সূরা মুলক ০২)

وَ مَا خَلَقْتُ الْجِنَّ وَ الْاِنْسَ اِلَّا لِیَعْبُدُوْنِ

‘জিন ও মানুষকে আমি শুধু এজন্যই সৃষ্টি করেছি যে, তারা আমার দাসত্ব করবে।' (সূরা আজ-জারিয়াত: ৫৬)
আমাদের জীবনের উদ্দেশ্য একটাই—আল্লাহর ইবাদত করা। আর ইবাদতের অর্থ হলো আল্লাহ যেভাবে বলেছেন, সেভাবেই জীবনযাপন করা। তিনি যে পরিস্থিতিতে আমাদের রাখেন, সেই অবস্থাতেই সন্তুষ্ট থাকা। এটাই আমাদের গোলামি। এভাবে তাঁর সন্তুষ্টির ওপর জীবন কাটাতে পারলেই পরকালে রয়েছে অনন্তকালের অনাবিল সুখ ও শান্তি।

আল্লাহ যদি আমাদের ওপর সন্তুষ্ট থাকেন, যদি আল্লাহর সাথে আমাদের সম্পর্ক ঠিক থাকে, তবে এই দুনিয়ায় হারানোর আর কিছু নেই। কিন্তু আফসোসের ব্যাপার। আমরা অনেকেই দুনিয়াকে আল্লাহর সন্তুষ্টির ওপর প্রাধান্য দিই। ফলে দুনিয়ার সামান্য ক্ষতিতেই যারপরনাই ভেঙে পড়ি। মনে করি, সবই তো শেষ হয়ে গেল। আদতে কিছুই শেষ হয় না।

সুতরাং দুনিয়াতে আমাদের জীবনের লক্ষ্য (Aim in life) হবে আল্লাহর গোলামি করার মাধ্যমে তাঁর সন্তুষ্টি অর্জন এবং পরকালে জান্নাত পাওয়া প্রশ্ন জাগতে পারে, তাহলে কি আমাদের কোনো দুনিয়াবি লক্ষ্য থাকবে না? অবশ্যই থাকবে। তবে সেটাও হবে আল্লাহর দেখানো পন্থায় এবং উম্মাহর খেদমতের স্বার্থেই। দুনিয়ায় পূর্ণাঙ্গভাবে আল্লাহর গোলামি করার জন্য জাহেলিয়াতের বিপরীতে শ্রেষ্ঠত্ব অর্জন করতে হবে। আর এজন্যই দুনিয়াবি যোগ্যতা অর্জন এবং ক্যারিয়ার গঠন করতে হবে। তবে এটা জীবনের মূল লক্ষ্য নয়; বরং উপলক্ষ্য হতে পারে।

এ ব্যাপারে কুরআনের নির্দেশনা হলো-

وَ ابْتَغِ فِیْمَاۤ اٰتٰىكَ اللّٰهُ الدَّارَ الْاٰخِرَةَ وَ لَا تَنْسَ نَصِیْبَكَ مِنَ الدُّنْیَا

‘‘আল্লাহ তোমাকে যে সম্পদ দিয়েছেন, তা দিয়ে আখিরাতের ঘর তৈরি করার কথা চিন্তা করো এবং দুনিয়া থেকেও নিজের অংশ ভুলে যেয়ো না।’’ (সূরা কাসাস ৭৭)

আমাদের জীবন শুধু দুনিয়াকেন্দ্রিক যেন না হয়। দুনিয়াকে আমরা বশ করব, দুনিয়াকে আমরা রাজ করব, দুনিয়াকে হাতের মুঠোয় কবজা করব; কিন্তু হৃদয়ে স্থান দেবো না। হৃদয়ে স্থান দেবো আখিরাতকে। লক্ষ্য যদি হয় আখিরাত, তবে ইহকাল-পরকাল দুটোই পাওয়া পাওয়া যাবে। কিন্তু লক্ষ্য শুধু দুনিয়া হলে ইহকালে সফল হলেও আখিরাতে কিছুই থাকবে না; পেতে হবে শাস্তি ভোগ করতে হবে চূড়ান্ত লাঞ্ছনা ও গঞ্জনা।

এ ব্যাপারে পবিত্র কুরআনে আল্লাহ তায়ালা বলেছেন—

مَنْ كَانَ یُرِیْدُ الْحَیٰوةَ الدُّنْیَا وَ زِیْنَتَهَا نُوَفِّ اِلَیْهِمْ اَعْمَالَهُمْ فِیْهَا وَ هُمْ فِیْهَا لَا یُبْخَسُوْنَ اُولٰٓئِكَ الَّذِیْنَ لَیْسَ لَهُمْ فِی الْاٰخِرَةِ اِلَّا النَّارُ١ۖ٘ وَ حَبِطَ مَا صَنَعُوْا فِیْهَا وَ بٰطِلٌ مَّا كَانُوْا یَعْمَلُوْنَ

‘‘যারা কেবল দুনিয়ার জীবন এবং এর শোভা-সৌন্দর্য কামনা করে, তাদের কৃতকর্মের সমুদয় ফল আমি এখানেই দিয়ে দিই এবং এ ব্যাপারে তাদের কম দেওয়া হয় না। কিন্তু এ ধরনের লোকদের জন্য আখিরাতে আগুন ছাড়া আর কিছুই নেই। সেখানে তারা জানতে পারবে) যা কিছু তারা দুনিয়ায় বানিয়েছে, সব বরবাদ হয়ে। গেছে এবং এখন তাদের সমস্ত কৃতকর্ম ব্যর্থতায় পর্যবসিত হয়েছে।’’ (সূরা হুদ: ১৫-১৬) 

মুসলিম চোখে বিপদাপদঃ
মুসলিম হিসেবে আমরা বিশ্বাস করি দুনিয়ার জীবনে দুঃখ-কষ্ট, বিপদাপদ একটা অনিবার্য ব্যাপার। এসব জীবনেরই অংশ। এখন প্রশ্ন হলো—যদি আমরা কোনো বিপদাপদের মুখোমুখি হই, তখন কীভাবে একে মোকাবিলা করব? এর থেকে উত্তরণের উপায়ই বা কী?

আল্লাহর পক্ষ হতে বিপদাপদ আসতে পারে দুইভাবে। 
ক. শান্তিস্বরূপ: আল্লাহ তায়ালা বিভিন্ন সময় বিভিন্ন জাতিকে সীমালঙ্ঘনের জন্য শাস্তি দিয়েছেন। কুরআনের অনেক আয়াতে এসবের বর্ণনা রয়েছে। তন্মধ্যে আদ জাতি, সামুদ জাতি, লুত -(আঃ) কওমের ঘটনা খুব সুপ্রসিদ্ধ। আল্লাহ তায়ালা পাপের শাস্তিস্বরূপ বিপদের প্রসঙ্গে বলেন—

فَلَمَّا جَآءَ اَمْرُنَا جَعَلْنَا عَالِیَهَا سَافِلَهَا وَ اَمْطَرْنَا عَلَیْهَا حِجَارَةً مِّنْ سِجِّیْلٍ١ۙ۬ مَّنْضُوْدٍۙ

তারপর যখন আমার ফয়সালার সময় এসে গেল, তখন গোটা জনপদটি উলটে দিলাম এবং তার ওপর পাকা মাটির পাথর অবিরামভাবে বর্ষণ করলাম।' (সূরা হুদ ৮২)

সুতরাং আমাদের বিপদের সম্মুখীন হওয়ার অন্যতম একটি কারণ হলো নিজেদেরই কর্ম। অনেক বিপদ আমাদের হাতের কামাই। তাই কোনো দুঃখ-কষ্ট ও বিপদাপদে পতিত হলে আমাদের উচিত আল্লাহর কাছে ক্ষমা চাওয়া, নিজের ভুলের জন্য অনুতপ্ত হওয়া এবং যাবতীয় পাপ কাজ হতে নিজেকে নিবৃত রাখা। তাহলে আল্লাহ আমাদের মাফ করে বিপদ থেকে উদ্ধার করতে পারেন। আর একমাত্র আল্লাহই পারেন সকল বিপদ-মুসিবত থেকে আমাদের রক্ষা করতে। তিনি ভিন্ন অন্য কারও সেই ক্ষমতা নেই। আল্লাহ তায়ালা ইরশাদ করছেন—

ظَهَرَ الْفَسَادُ فِی الْبَرِّ وَ الْبَحْرِ بِمَا كَسَبَتْ اَیْدِی النَّاسِ لِیُذِیْقَهُمْ بَعْضَ الَّذِیْ عَمِلُوْا لَعَلَّهُمْ یَرْجِعُوْنَ

‘‘হাতের কামাইস্বরূপ মানুষের কৃতকর্মের দরুন জলে-স্থলে বিপর্যয় দেখা দিয়েছে। যার ফলে তাদেরকে তাদের কিছু কৃতকর্মের স্বাদ আস্বাদন করানো যায়; হয়তো তারা বিরত হবে।’’ (সূরা আর-রুম: ৪১)

খ. পরীক্ষাস্বরূপ: আল্লাহ তায়ালা প্রত্যেক বান্দাকে ভালো-মন্দ দুই পরিস্থিতিতেই পরীক্ষা করেন। পরীক্ষার মাধ্যমেই আসল-নকল চেনা যায়। সোনাকে যতই আগুনে পোড়ানো হয়, তা ততই খাঁটি হয়।

আল্লাহ তায়ালা বলেন-

وَ لَنَبۡلُوَنَّکُمۡ بِشَیۡءٍ مِّنَ الۡخَوۡفِ وَ الۡجُوۡعِ وَ نَقۡصٍ مِّنَ الۡاَمۡوَالِ وَ الۡاَنۡفُسِ وَ الثَّمَرٰتِ ؕ وَ بَشِّرِ الصّٰبِرِیۡنَ

"আর আমি অবশ্যই তোমাদের পরীক্ষা করব কিছু ভয়, ক্ষুধা, জান-মাল ও ফল-ফলাদির স্বল্পতার মাধ্যমে। আর তুমি ধৈর্যশীলদের সুসংবাদ দাও।' (সূরা বাকারা: ১৫৫)

اَوَ لَا یَرَوْنَ اَنَّهُمْ یُفْتَنُوْنَ فِیْ كُلِّ عَامٍ مَّرَّةً اَوْ مَرَّتَیْنِ ثُمَّ لَا یَتُوْبُوْنَ وَ لَا هُمْ یَذَّكَّرُوْنَ

তারা কি লক্ষ করে দেখে না যে, প্রতিবছর তাদের ওপর দুই একবার বিপদ আসছে? এরপরও তারা তওবা করে না, উপলব্ধি করার চেষ্টা করে না।' (সূরা তাওবা: ১২৬)

তাই আল্লাহর পক্ষ থেকে পরীক্ষা হিসেবে যদি বিপদাপদ আসে, তবে আমাদের ধৈর্যধারণ করতে হবে।

পবিত্র কুরআনে আল্লাহ তায়ালা ঘোষণা করেছেন—

قُلْ یٰعِبَادِ الَّذِیْنَ اٰمَنُوا اتَّقُوْا رَبَّكُمْ١ؕ لِلَّذِیْنَ اَحْسَنُوْا فِیْ هٰذِهِ الدُّنْیَا حَسَنَةٌ١ؕ وَ اَرْضُ اللّٰهِ وَاسِعَةٌ١ؕ اِنَّمَا یُوَفَّى الصّٰبِرُوْنَ اَجْرَهُمْ بِغَیْرِ حِسَابٍ

(হে নবি) বলো, হে আমার সেসব বান্দা, যারা ঈমান গ্রহণ করেছ! তোমাদের রবকে ভয় করো। যারা এ পৃথিবীতে সদাচরণ গ্রহণ করেছে, তাদের জন্য রয়েছে কল্যাণ। আর আল্লাহর পৃথিবী তো অনেক বড়ো। ধৈর্যশীলদের তো অঢেল পুরস্কার দেওয়া হবে।' (সূরা জুমার: ১০)

یٰۤاَیُّهَا الَّذِیْنَ اٰمَنُوا اسْتَعِیْنُوْا بِالصَّبْرِ وَ الصَّلٰوةِ١ؕ اِنَّ اللّٰهَ مَعَ الصّٰبِرِیْنَ

“হে ঈমানদাররা! সবর ও নামাজের মাধ্যমে সাহায্য চাও, আল্লাহ সবরকারীদের সাথে আছেন।' (সূরা বাকারা: ১৫৩)

সুতরাং বিপদাপদের সময় ধৈর্য ও সালাতের মাধ্যমে আল্লাহর কাছে সাহায্য চাইতে হবে এবং নিজের ভুলের জন্য ক্ষমা চাইতে হবে। আবু ইয়াহইয়া সুহাইব ইবনে সিনান (রাযিঃ) থেকে বর্ণিত, আল্লাহর রাসূল (সাঃ) বলেন-

'মুমিনের ব্যাপারটাই আশ্চর্যজনক। তার প্রতিটি কাজে তার জন্য মঙ্গল রয়েছে। এটা মুমিন ব্যতীত অন্য কারও জন্য নয়। সুতরাং তার সুখ এলে সে আল্লাহর কৃতজ্ঞতা প্রকাশ করে; ফলে এটা তার জন্য মঙ্গলময় হয়। আর দুঃখে পৌঁছলে সে ধৈর্যধারণ করে। ফলে এটাও তার জন্য মঙ্গলময় হয়।' (মুসলিম: ২৯৯৯)

দুঃখ-কষ্টকে স্বাভাবিকভাবে নেওয়ার জন্য ইসলাম কিছু কৌশল আমাদের শিক্ষা দিয়েছে। এবারে সেগুলো সংক্ষেপে জেনে নেওয়া যাক।

দুঃখ-কষ্টকে জীবনের অংশ হিসেবে মেনে নেওয়া: প্রথমেই আমাদের এ বাস্তবতা মেনে নিতে হবে যে দুঃখ-কষ্ট, বিপদ-আপদ এ জীবনেরই অবিচ্ছেদ্য অংশ, এই বাস্তবতা মেনেই পথ চলতে হবে। তাহলে দুরবস্থা মোকাবিলা করার একটা মানসিক প্রস্তুতি থাকবে।

নবি-রাসূলগণ বিভিন্ন দুঃখ-কষ্ট ও দুশ্চিন্তায় ছিলেন। আল্লাহ তাঁদের সান্ত্বনাও দিতেন। যেমন: কাফিররা যখন আল্লাহর রাসূল (সাঃ) -এর দাওয়াতকে অস্বীকার করত, তখন রাসূল (সাঃ) ও মর্মাহত হতেন। দুশ্চিন্তায় নিপতিত হতেন। তখন আল্লাহ তাঁকে সান্ত্বনা দিয়ে বলেছিলেন—

فَلَعَلَّكَ بَاخِعٌ نَّفْسَكَ عَلٰۤى اٰثَارِهِمْ اِنْ لَّمْ یُؤْمِنُوْا بِهٰذَا الْحَدِیْثِ اَسَفًا

“হে মুহাম্মাদ! যদি এরা এ কথার প্রতি ঈমান না আনে, তাহলে দুশ্চিন্তায় তুমি হয়তো এদের পেছনে নিজের প্রাণটি খোয়াবে।' (সূরা কাহাফ: ০৬)

কুরাইশদের বড়ো বড়ো কাফির সরদাররা বিশ্বনবির বিরুদ্ধে মিথ্যার ঝড় সৃষ্টি করেছিল। তারা ভালোভাবেই জানত এবং নিজেদের ব্যক্তিগত মজলিশে এ কথা স্বীকার করত, নবি (সাঃ) -এর বিরুদ্ধে তারা যেসব অপবাদ দিচ্ছে, সেগুলো একেবারেই অমূলক, ভিত্তিহীন। তবুও রাসূল (সাঃ) এর বিরুদ্ধে কুৎসা রটনা করতে তারা পিছপা হতো না। তাই আল্লাহ তায়ালা তাঁর নবিকে প্রবোধ দিয়ে বলেছেন—

فَلَا یَحْزُنْكَ قَوْلُهُمْ١ۘ اِنَّا نَعْلَمُ مَا یُسِرُّوْنَ وَ مَا یُعْلِنُوْنَ

এদের তৈরি কথা যেন তোমাকে মর্মাহত না করে। এদের গোপন ও প্রকাশ্য সব কথাই আমি জানি।' (সূরা ইয়াসিন: ৭৬)

উহুদ যুদ্ধে সাময়িক পরাজয়ের ফলে সাহাবিদের অনেকে মনমরা এবং কিছুটা হতাশ হয়ে পড়েছিলেন। তখন আল্লাহ তাদের সান্ত্বনা দিয়ে কুরআনের আয়াত নাজিল করেন। আল্লাহ তায়ালা বলেন-

وَ لَا تَهِنُوْا وَ لَا تَحْزَنُوْا وَ اَنْتُمُ الْاَعْلَوْنَ اِنْ كُنْتُمْ مُّؤْمِنِیْنَ اِنْ یَّمْسَسْكُمْ قَرْحٌ فَقَدْ مَسَّ الْقَوْمَ قَرْحٌ مِّثْلُهٗ١ؕ وَ تِلْكَ الْاَیَّامُ نُدَاوِلُهَا بَیْنَ النَّاسِ

‘মনমরা হয়ো না, দুঃখ করো না, তোমরাই বিজয়ী হবে—যদি তোমরা মুমিন হয়ে থাকো। এখন যদি তোমাদের আঘাত লেগে থাকে, তাহলে এর আগে এ ধরনের আঘাত লেগেছে তোমাদের বিরোধীপক্ষের গায়েও। এটা তো কালের উত্থান-পতন; মানুষের মধ্যে আমি এর আবর্তন করে থাকি।' (সূরা আলে ইমরান: ১৩৯ ১৪০)

পৃথিবীর শ্রেষ্ঠ মানুষ হলো নবি-রাসূলগণ। তাঁরা আল্লাহ তায়ালার বিশেষ অনুগ্রহপ্রাপ্ত। তাঁদেরও আল্লাহ বিপদ-মুসিবত দিয়ে পরীক্ষা করেছেন; আর আমরা তো সাধারণ মানুষ আমাদের বিপদ-মুসিবত আসবে না—এটা একটা নিছক অযৌক্তিক কল্পনা!

পৃথিবী যেহেতু ক্ষণস্থায়ী, তাই এর বিপদাপদও ক্ষণস্থায়ী। আর ক্ষণস্থায়ী বিপদ কোনো বিপদই না! আঁধারকে যেমন সূর্যের আলো মিটিয়ে দেয়, তেমনি একদিন এই দুঃখগুলোকেও আল্লাহ জীবন থেকে মুছে দেবেন।

আল্লাহর ওপর অবিচল বিশ্বাস রাখা: পরিস্থিতি যত খারাপই হোক না কেন, আল্লাহর প্রতি অবিচল বিশ্বাস রাখতে হবে। এই বিশ্বাস আমাদের মানসিক প্রশান্তি দেবে। মনে রাখতে হবে, আমার সাথে যা কিছুই ঘটছে, তা আল্লাহর পর্যবেক্ষণে আছে। আল্লাহ সব দেখছেন। আর একমাত্র আল্লাহই শ্রেষ্ঠ পরিকল্পনাকারী। বিপদের মধ্যেও তিনি কোনো পরিকল্পনা রেখেছেন। এর ফলাফল পরে আমরা বুঝতে পারব। যেমন কোনো কারণে আপনি কোথাও যাওয়ার বাস মিস করলেন। এতে আপনার অনেক বড়ো একটা ক্ষতি হয়ে গেল, কিন্তু অল্প কিছুক্ষণ পর জানলেন—বাসটা অ্যাক্সিডেন্ট করেছে। ভেবে দেখুন তো, সামান্য এই বিপদ আপনাকে আরও কত বড়ো বিপদ থেকে রক্ষা করেছে?

আরবিতে একটি প্রবাদ আছে এ রকম” خطة الله أعظم من خطتنا” অর্থাৎ অল্লাহর পরিকল্পনা আমাদের পরিকল্পনার চাইতে অনেক বড়ো। আমরা অনেক সময় সুদূরপ্রসারী চিন্তা করতে পারি না। সাময়িক কোনো সমস্যা আমাদের কাছে খুব বড়ো হয়ে ধরা দেয়। কিন্তু আল্লাহ তায়ালার প্ল্যানে কী আছে, আমরা সেটা জানি না। এমনকী সে পর্যন্ত অপেক্ষাও করতে চাই না। তাই আমাদের মনোভাব (Attitude) এমন হওয়া উচিত—আমি আমার সবটুকু করেছি, বাকিটা আল্লাহ তায়ালা দেখবেন। বলা হয়— 'I do my level best, Allah will do the rest."

এটাই হচ্ছে আল্লাহর ওপর অবিচল আস্থা ও বিশ্বাসের স্বরূপ।

বিপদের সময় মনে এই চেতনা বারবার জাগ্রত করতে হবে আল্লাহ আমার সাথেই আছেন। তিনিই আমাকে এখান থেকে উদ্ধার করবেন। হিজরতের সময় বিশ্বনবি (সাঃ) ও আবু বকর (রাযিঃ) পাহাড়ের গুহায় আত্মগোপন করেছিলেন। কাফিররা তাদের খুঁজতে খুঁজতে প্রায় গুহার মুখে এসে পৌঁছাল। আবু বকর (রাযিঃ) ভীষণ ভয় পেয়ে গেলেন। ভাবলেন-দুশমনদের একজন যদি একটু ভেতরে ঢুকে উঁকি দেয়, তাহলে আর রক্ষা নেই। কিন্তু নবিজি একটুও বিচলিত না হয়ে আবু বকর (রাযিঃ) -কে সান্ত্বনা দিয়ে বললেন—'চিন্তিত হয়ো না, মন খারাপ করো না, আল্লাহ আমাদের সাথে আছেন।'

পরবর্তী সময়ে সকল মুমিনদের জন্য এই ঘটনা উদাহরণ হিসেবে আল্লাহ পেশ করেছেন এভাবে-

اِلَّا تَنۡصُرُوۡهُ فَقَدۡ نَصَرَهُ اللّٰهُ اِذۡ اَخۡرَجَهُ الَّذِیۡنَ کَفَرُوۡا ثَانِیَ اثۡنَیۡنِ اِذۡ هُمَا فِی الۡغَارِ اِذۡ یَقُوۡلُ لِصَاحِبِهٖ لَا تَحۡزَنۡ اِنَّ اللّٰهَ مَعَنَا ۚ فَاَنۡزَلَ اللّٰهُ سَکِیۡنَتَهٗ عَلَیۡهِ وَ اَیَّدَهٗ بِجُنُوۡدٍ لَّمۡ تَرَوۡهَا وَ جَعَلَ کَلِمَۃَ الَّذِیۡنَ کَفَرُوا السُّفۡلٰی ؕ وَ کَلِمَۃُ اللّٰهِ هِیَ الۡعُلۡیَا ؕ وَ اللّٰهُ عَزِیۡزٌ حَکِیۡمٌ

'যখন সে ছিল মাত্র দুজনের মধ্যে দ্বিতীয়জন, যখন তাঁরা দুজন গুহার মধ্যে ছিল, তখন সে তাঁর সাথিকে বলেছিল চিন্তিত হয়ো না, আল্লাহ আমাদের সাথে আছেন।” সে সময় আল্লাহ নিজের পক্ষ থেকে তাঁর ওপর মানসিক প্রশান্তি নাজিল করেন এবং এমন সেনাদল পাঠিয়ে তাঁকে সাহায্য করেন যা তোমরা দেখনি এবং তিনি কাফিরদের বক্তব্যকে নীচু করে দেন। আর আল্লাহর কথা তো সমুন্নত আছেই। আল্লাহ পরাক্রমশালী ও প্রজ্ঞাময়।' (সূরা তাওবা ৪০)

তাকদিরের ওপর অটল বিশ্বাস রাখাঃ তাকদিরে বিশ্বাস রাখা ফরজ। এটি ঈমানের অংশ। তাকদিরে বিশ্বাসের বেশ কিছু উপকারিতা রয়েছে। দুঃখ-কষ্ট হতে নিজেকে সান্ত্বনা দিতে এটি কার্যকর ওষুধ হিসেবে কাজ করে। তাকদির বা ভাগ্যে বিশ্বাস আমাদের সাথে ঘটে যাওয়া কোনো অনাকাঙ্ক্ষিত ঘটনায় সৃষ্ট মানসিক কষ্ট হতে প্রশাস্তি দেয়। আমরা চিন্তা করি, আল্লাহ এর বিনিময়ে হয়তো আমার জন্য কোনো কল্যাণ রেখেছেন।

বিপদাপদে পতিত হওয়ার ব্যাপারে আল্লাহ তায়ালা বলেছেন—

مَاۤ اَصَابَ مِنْ مُّصِیْبَةٍ فِی الْاَرْضِ وَ لَا فِیْۤ اَنْفُسِكُمْ اِلَّا فِیْ كِتٰبٍ مِّنْ قَبْلِ اَنْ نَّبْرَاَهَا١ؕ اِنَّ ذٰلِكَ عَلَى اللّٰهِ یَسِیْرٌۚۖ

‘‘পৃথিবীতে তোমাদের ওপর যেসব মুসিবত আসে, তার একটিও এমন নয় যে তাকে আমি সৃষ্টি করার পূর্বে একটি গ্রন্থে লিখে রাখিনি। এমনটি করা আল্লাহর জন্য খুবই সহজ কাজ। (এ সবই এজন্য) যাতে যে ক্ষতিই তোমাদের হয়ে থাকুক, তাতে তোমরা মনঃক্ষুণ্ণ না হও।’’ (সূরা হাদিদ: ২২)

قُلْ لَّنْ یُّصِیْبَنَاۤ اِلَّا مَا كَتَبَ اللّٰهُ لَنَا١ۚ هُوَ مَوْلٰىنَا١ۚ وَ عَلَى اللّٰهِ فَلْیَتَوَكَّلِ الْمُؤْمِنُوْنَ

'তাদের বলে দাও—আল্লাহ আমাদের জন্য যা লিখে দিয়েছেন, তা ছাড়া আর কোনো ভালো বা মন্দ) কিছুই আমাদের হয় না। আল্লাহই আমাদের অভিভাবক ও কার্যনির্বাহক এবং ঈমানদারদের তাঁর ওপরই ভরসা করা উচিত।' (সূরা তাওবা: ৫১)

مَاۤ اَصَابَ مِنْ مُّصِیْبَةٍ اِلَّا بِاِذْنِ اللّٰهِ١ؕ وَ مَنْ یُّؤْمِنْۢ بِاللّٰهِ یَهْدِ قَلْبَهٗ١ؕ وَ اللّٰهُ بِكُلِّ شَیْءٍ عَلِیْمٌ

‘আল্লাহর অনুমোদন ছাড়া কখনো কোনো মুসিবত আসে না। যে ব্যক্তি আল্লাহর প্রতি ঈমান পোষণ করে, আল্লাহ তার দিলকে হিদায়াত দান করেন। আর আল্লাহ সবকিছু জানেন।' (সূরা তাগাবুন:১১)

আমরা অনেক সময় কোনো বিপদ ঘটার পরে বলে ফেলি, কেন এমনটা করলাম? কিংবা যদি সে এটা না করত, তবে বেঁচে যেত। প্রিয়জনের মৃত্যু নিশ্চয়ই কষ্টের, কিন্তু এটাও আল্লাহর ইচ্ছাতেই হয়। তাই এসব বলা উচিত নয়। এ ভরনের কথা মানসিক কষ্টকে আরও বাড়িয়ে দেয়। তা ছাড়া এই মন্তব্যগুলো ভাগ্য সম্পর্কে সংশয়ের সৃষ্টি করে। আল্লাহ এসব থেকে মুমিনদের সতর্ক করেছেন। পবিত্র কুরআনে হুঁশিয়ারি দিয়ে আল্লাহ তায়ালা বলেছেন-

یٰۤاَیُّهَا الَّذِیْنَ اٰمَنُوْا لَا تَكُوْنُوْا كَالَّذِیْنَ كَفَرُوْا وَ قَالُوْا لِاِخْوَانِهِمْ اِذَا ضَرَبُوْا فِی الْاَرْضِ اَوْ كَانُوْا غُزًّى لَّوْ كَانُوْا عِنْدَنَا مَا مَاتُوْا وَ مَا قُتِلُوْا١ۚ لِیَجْعَلَ اللّٰهُ ذٰلِكَ حَسْرَةً فِیْ قُلُوْبِهِمْ١ؕ وَ اللّٰهُ یُحْیٖ وَ یُمِیْتُ١ؕ وَ اللّٰهُ بِمَا تَعْمَلُوْنَ بَصِیْرٌ

'হে ঈমানদারগণ! কাফিরদের মতো কথা বলো না। তাদের আত্মীয়স্বজনরা কখনো সফরে গেলে অথবা যুদ্ধে অংশগ্রহণ করলে (এবং সেখানে কোনো দুর্ঘটনায় পতিত হলে তারা বলে যদি তারা আমাদের কাছে থাকত, তাহলে মারা যেত না এবং নিহত হতো না।” এ ধরনের কথাকে আল্লাহ তাদের মানসিক খেদ ও আক্ষেপের কারণে পরিণত করেন। নয়তো জীবন-মৃত্যু তো একমাত্র আল্লাহই দান করে থাকেন এবং তোমাদের সমস্ত কার্যকলাপের ওপর তিনি দৃষ্টি রাখেন।' (সূরা আলে ইমরান: ১৫৬)

সর্বাবস্থায় আল্লাহর ওপর তাওয়াক্কুল করা: তাওয়াক্কুল মানে আল্লাহ তায়ালার ওপর ভরসা করা। একজন বিশ্বাসী পুরুষ কিংবা নারী যেকোনো ভালো ও কল্যাণকর বিষয় অর্জনের জন্য সকল ব্যাপারে নিজের সাধ্যমতো চেষ্টা করে ফলাফলের জন্য আল্লাহ তায়ালার ওপর ভরসা করবে, তাঁর প্রতি আস্থা ও দৃঢ় ইয়াকিন রাখবে—এটাই তাওয়াক্কুল। সে সর্বদা বিশ্বাস রাখবে, আল্লাহ তায়ালা যা লিখে রেখেছেন, ফলাফল তা-ই হবে। আর তাতেই রয়েছে চূড়ান্ত সফলতা ও কল্যাণ। এটাই তাওয়াক্কুলের মূলকথা। তাওয়াক্কুলের নীতি অবলম্বনকারী ব্যক্তি কখনো হতাশ হয় না, নিরাশ হয় না। আশা ভঙ্গ হলে মুষড়ে পড়ে না। বিপদ-মুসিবত, যুদ্ধ-বিগ্রহ বা কোনো ক্রাইসিস মোমেন্টে মোটেও ঘাবড়ে যায় না। যেকোনো দুর্বিপাক, দুর্যোগ, সংকট, বিপদ-মুসিবতে আল্লাহ তায়ালার ওপর দৃঢ় আস্থা রাখে। ঘোর অন্ধকার অমানিশায় প্রত্যাশা করে উজ্জ্বল সুবহে সাদিকের। যত জুলুম, অত্যাচার, নির্যাতন-নিপীড়নের ঝড়-তুফান আসুক, কোনো অবস্থাতেই সে আল্লাহ ব্যতীত কাউকে ভয় করে না।

আমরা দৃঢ়ভাবে বিশ্বাস করি, আমাদের জন্য যা লেখা রয়েছে, ঠিক তা-ই হবে; তাঁর চেয়ে এক বিন্দু বেশিও না, কমও না। সুতরাং আমাদের বিচলিত হওয়ার কোনো কারণ নেই। আমরা আমাদের কাজটুকু করে যাব, অতঃপর আল্লাহর ওপর তাওয়াক্কুল করব।

পবিত্র কুরআনের বিভিন্ন আয়াতে মুমিনদের বৈশিষ্ট্য উল্লেখ করা হয়েছে। সেখানে বিভিন্ন আয়াতে বলা হয়েছে, মুমিন বান্দারা আল্লাহ তায়ালার ওপরই তাওয়াক্কুল করে।

اِنَّمَا الْمُؤْمِنُوْنَ الَّذِیْنَ اِذَا ذُكِرَ اللّٰهُ وَ جِلَتْ قُلُوْبُهُمْ وَ اِذَا تُلِیَتْ عَلَیْهِمْ اٰیٰتُهٗ زَادَتْهُمْ اِیْمَانًا وَّ عَلٰى رَبِّهِمْ یَتَوَكَّلُوْنَۚۖ

'সাচ্চা ঈমানদার তো তারাই, আল্লাহকে স্মরণ করা হলে যাদের হৃদয় কেঁপে ওঠে। আর আল্লাহর আয়াত যখন তাদের সামনে পড়া হয়, তাদের ঈমান বেড়ে যায় এবং তারা নিজেদের রবের ওপর ভরসা করে।' (সূরা আনফাল: ০২)

وَ مَنْ یَّتَوَكَّلْ عَلَى اللّٰهِ فَهُوَ حَسْبُهٗ

'যে ব্যক্তি আল্লাহর ওপর নির্ভর করে, আল্লাহ তার জন্য যথেষ্ট।' (সূরা তালাক: ০৩)

তবে আল্লাহর ওপর তাওয়াক্কুল করা মানে পস্তানো নয়। আল্লাহ তায়ালা তাওয়াক্কুল করতে বলেছেন, কিন্তু পস্তাতে বলেননি। অনেকে নিজেদের অপারগতা, দুর্বলতা, কর্মহীনতা ও অলসতাকে তাওয়াক্কুল বানিয়ে নিয়েছে। অপারগতা ও অলসতার নাম তাওয়াক্কুল বা আল্লাহর ওপর ভরসা নয়। তাওয়াক্কুল হলো পরিকল্পনা করা, পরিকল্পনা বাস্তবায়নের উপায় বের করা এবং বিভিন্ন উপায় উপকরণের সাহায্য নিয়ে সে অনুযায়ী প্রাণান্তকর চেষ্টা-প্রচেষ্টা চালিয়ে যাওয়া। কর্মশেষে ফলাফলের জন্য আল্লাহর ওপর নির্ভর করা। This is the mechanism of Tawakkul. This is the essence of putting your complete trust on Allah (SWT).

‘‘অপারগতা দুর্বলতা ও অলসতা থেকে আল্লাহর রাসূল (সাঃ) সব সময় আল্লাহর কাছে পানাহ চাইতেন। আল্লাহর কাছেও দুর্বল ঈমানদারের চেয়ে শক্তিশালী। ঈমানদার উত্তম।’’ (মুসলিম: ১৫২৬)

আমরা এই আশায় হাত গুটিয়ে বসে থাকলাম আল্লাহ আমাদেরকে শত্রুর বিরুদ্ধে সাহায্য করবেন; অথচ সেজন্য বিজ্ঞান-প্রযুক্তি, যুদ্ধের প্রস্তুতিজনিত অস্ত্র-শস্ত্র এবং আনুষঙ্গিক জিনিসের কোনো ব্যবস্থা বা উদ্যোগই আমরা গ্রহণ করলাম না অথবা কোনো পড়াশোনা না করে শুধু আল্লাহর ওপর ভরসা করে পরীক্ষার হলে গিয়ে ঢুকলাম। এর নাম তাওয়াক্কুল নয়; এর নাম অলসতা, অপারগতা বা দুর্বলতা।

সিরাত থেকে জানতে পারি, বিভিন্ন সময়ে বিপদাপদ থেকে বাঁচার জন্য রাসূল (সাঃ) বিভিন্ন ধরনের কৌশল অবলম্বন করতেন। এটা তাওয়াক্কুলবিরোধী নয়: বরং এটাই তাওয়াক্কুলের পূর্বশর্ত। বৈধ উপায়-উপকরণ বৈধ পন্থায় ব্যবহার করাতে কোনো সমস্যা নেই, কিন্তু এগুলোর ওপর ভরসা করা যাবে না; বরং ভরসা রাখতে হবে আল্লাহর ওপর।

নবিজির হিজরতের কথাই ধরুন। মদিনা হলো মক্কা থেকে উত্তর দিকে। তিনি হিজরতের সময়ে মক্কা থেকে সরাসরি মদিনার দিকে (উত্তরে) না গিয়ে কৌশল অবলম্বন করে মদিনার বিপরীত (দক্ষিণ) দিকে সওর পর্বতে যান। শুধু তা-ই নয়; মক্কার মানুষ মদিনায় যাওয়ার জন্য সাধারণত যে পথ অবলম্বন করতেন, রাসূল (সাঃ) সে পথটি একেবারেই পরিত্যাগ করে অপরিচিত পথে রওয়ানা দেন যাতে মক্কার কুরাইশরা তাঁকে না ধরতে পারে। তিনি রাতের আঁধারে লোকচক্ষুর অন্তরালে একেবারে গোপনে মক্কা ত্যাগ করেছিলেন এবং একজন গাইডের সহায়তায় উপকূলীয় পথ ধরে মদিনায় গিয়ে পৌঁছেন।

আমরা যে পদ্ধতিতে তাওয়াক্কুল করি, রাসূল (সাঃ) যদি সেভাবে তাওয়াক্কুল করতেন, তাহলে হয়তো বলতেন—'আমি আল্লাহর রাসূল (সাঃ) আমাকে রক্ষা করার দায়িত্ব স্বয়ং আল্লাহর; আমি আল্লাহর ওপর তাওয়াক্কুল করলাম। আমি মূল রাস্তা দিয়েই যাব; সবার নাকের ডগার সামনে দিয়ে দ্বীনের আলোতেই মক্কা ত্যাগ করব। দেখি, আল্লাহর শক্তি বেশি নাকি মক্কার মুশরিকদের শক্তি বেশি। কিন্তু না, তিনি এমনটা করেননি।

রাসূল (সাঃ) এর তাকওয়া এবং আল্লাহ তায়ালার ওপর তাওয়াক্কুল পৃথিবীর সবচেয়ে বেশি থাকা সত্ত্বেও তিনি সাধ্যের সবটুকু দিয়ে চেষ্টা চালাতেন। এবং কৌশল অবলম্বন করতেন; চেষ্টা না করে ভাগ্য আল্লাহর হাতে ছেড়ে দিতেন না। উহুদ যুদ্ধে তিনি একটার পর একটা করে দুটো বর্ম গায়ে দিয়েছিলেন। সায়েব ইবনে ইয়াজিদ (রাযিঃ) থেকে বর্ণিত আছে, উহুদ যুদ্ধের দিন রাসূলুল্লাহ (সাঃ) দুটি বর্ম পরে জনসম্মুখে এসেছিলেন। (আবু দাউদ: ২৫৯০)

খন্দকের যুদ্ধের সময় পেটে পাথর বেঁধে সাহাবিদের সাথে নিয়ে পরিখা খনন করেছেন। এগুলো কোনোটাই তাওয়াক্কুলবিরোধী নয়; বরং এগুলোই তাওয়াক্কুলের প্রকৃষ্ট নমুনা। আর এভাবে তাওয়াক্কুল করলে হতাশা বা নিরাশা আর হ্রাস করতে পারে না। যা আছে, তা নিয়েই সন্তুষ্ট থাকা: মনের প্রশান্তিই প্রকৃত সুখ। আর আত্মতুষ্টি মনে প্রশান্তি আনে। আত্মতুষ্টির মৃদু বাতাস তখনই বইবে, যখন আপনার যা আছে তা নিয়ে সন্তুষ্ট থাকবেন। কিন্তু আজকাল আমরা যত পাই, তত চাই। ফলে আমাদের অন্তরও মরে যাচ্ছে।

সোশ্যাল মিডিয়ার যুগে আমরা কেবল নিজেকে অন্যের সাথে তুলনা করি। কে সুইজারল্যান্ডে হানিমুনে গিয়ে ফেসবুকে ছবি দিলো, কে আইফোন ১২ প্রোম্যাক্স কিনে ফেসবুকে ছবি দিলো, কে নতুন ব্র্যান্ডের লাক্সারিয়াস কার কিনল—এসব দেখি আর ভাবি, আহ! তারা কতই না সুখী কী বস্তাপচা জীবন আমার, কিছুই পেলাম না! অথচ আমরা আশেপাশে তাকিয়ে দেখি না, মানুষ কী কষ্টে দিনাতিপাত করছে।

সময় পেলে হাসপাতালের বার্ন ইউনিটগুলো ভিজিট করে আসুন। দেখে আসুন, আগ্নিদগ্ধ মানুষগুলো কীভাবে কাতরাচ্ছে। ক্যানসারে আক্রান্ত লোকদের দিকে একটু তাকান, আহা! দেখুন, কী করুণ তাদের বাঁচার আকুতি! অনাথ আশ্রমের শিশুদের দিকে একটু চোখ দিন; যারা জানেই না–কে তাদের বাবা, কে তাদের মা!

রাস্তায়, ফুটপাতে, রেলস্টেশনে কত মানুষ অনাহারে ঠিকানাহীনভাবে জীবনযাপন করছে। কত লোক ঋণের বোঝায় জর্জরিত, বাড়িভাড়ার টাকা পরিশোধ করতে না পেরে কত লোক রোজ অপমানিত হচ্ছে। আমাদের অবস্থা কি তাদের চেয়েও খারাপ? আমরা কি তাদের চেয়ে একটুও ভালো অবস্থানে নেই? তাহলে কেন আমাদের এত অভিযোগ? আমাদের মাথায় শুধু ঘোরে—কেন সুইজারল্যান্ড যেতে পারলাম না। কেন একটা আইফোন প্রোম্যাক্সের মালিক হতে পারলাম

এজন্য রাসূল (সাঃ) বলেছেন-
‘তোমার চেয়ে দুরবস্থায় যে আছে—তার দিকে তাকাও (তাহলে তোমার শোকরগোজার হতে মন চাইবে) আর তোমার চেয়ে ভালো অবস্থায় যে আছে—তার দিকে তাকিয়ে আফসোস করো না (তাহলে মনে হবে, আল্লাহ তোমায় কিছুই দেয়নি)' (সহিহ মুসলিম: ২৯৬৩) 

অন্যের প্রাচুর্যের দিকে তাকালে কখনোই মানসিক প্রশান্তি পাওয়া সম্ভব না। মনের শাস্তি পেতে হলে আমাদের যা আছে, তা নিয়েই সন্তুষ্ট থাকতে হবে। একবার নিজের দিকে তাকিয়ে দেখুন, কত নিয়ামত আল্লাহ আপনার মাঝে দিয়েছেন। এই নিয়ামতগুলোকে অনুভব করুন। এতে অন্তরে প্রশান্তির সুবাতাস বইবে; থেমে যাবে নৈরাশ্যের বৈরী হাওয়া। শয়তানের ধোঁকা হতে আত্মরক্ষা করা: অনেক সময় হতাশা ও বিষণ্ণতা শয়তানের ওয়াসওয়াসা বা কুমন্ত্রণা থেকে আসে। এটা শয়তানের একটা কৌশল। আর শয়তান হচ্ছে আমাদের সুস্পষ্ট প্রকাশ্য দুশমন। মনে রাখবেন, শয়তান সব সময় আপনাকে আরও চাওয়ার আরও পাওয়ার জন্য উৎসাহ দেবে। আপনার জীবনে যতই থাকুক, আপনি আরও চাইবেন। আপনার সব সময় আরও কিছু পাওয়ার একটা জেদ থাকবে। কারণ, নিজের জীবন নিয়ে সন্তুষ্ট হলে আপনি ধীরস্থির হয়ে যাবেন এবং আল্লাহর তায়ালার কথা ভাবা শুরু করবেন। ফলে আপনার ভেতরে প্রশান্তি আসবে এবং তা আপনার পরিবারের মধ্যে ছড়িয়ে পড়বে। আপনার ছেলেমেয়েগুলো সুস্থ পরিবারে বড়ো হয়ে আদর্শ মানুষ হবে। তখন তারা সমাজের মধ্যে সুখ-শান্তি ছড়িয়ে দেবে। শয়তান কোনোভাবেই চায় না, এর কোনোটাই হোক। তাই যেভাবেই হোক শয়তান কখনো আপনাকে জীবনে ধীরস্থির হয়ে নিজেকে নিয়ে ভাবার, আল্লাহকে নিয়ে ভাবার, পরিবারকে নিয়ে ভাবার সুযোগ দেবে না। মহামহিম আল্লাহ সুবহানাহু ওয়া তায়ালা বলেন—

وَ اِمَّا یَنْزَغَنَّكَ مِنَ الشَّیْطٰنِ نَزْغٌ فَاسْتَعِذْ بِاللّٰهِ١ؕ اِنَّهٗ سَمِیْعٌ عَلِیْمٌ

“যদি কখনো শয়তান তোমাকে উত্তেজিত করে, তাহলে আল্লাহর আশ্রয় চাও। তিনি সবকিছু শোনেন এবং জানেন।' (সূরা আ'রাফ: ২০০)

শয়তানের কাজই হলো মানুষের মনে হতাশা ঢুকিয়ে তাকে দিয়ে অপকর্ম করানো অথবা বিপদে পরিচালিত করা, যাতে সে সুস্থির মন নিয়ে ভালো কাজে অংশগ্রহণ না করে। তাই মনে হতাশার জন্ম নিলে শয়তান থেকে আল্লাহর কাছে পানাহ চাইতে হবে।

আল্লাহর সাথে যোগাযোগ বৃদ্ধি করা: বিপদ-মুসিবদ আসে আল্লাহর পক্ষ থেকে, আর বিপদ থেকে রক্ষাও করতে পারেন কেবল আল্লাহই। তাই বিপদ এলে হতাশ না হয়ে এবং এর জন্য আল্লাহকে দায়ী না করে বরং তাঁর কাছে সাহায্য চাওয়া উচিত। বেশি বেশি করে দুআ, সালাত, জিকির, সাওম, সাদাকা করা উচিত। এতে আল্লাহর সাথে সম্পর্ক বৃদ্ধি পায়, আল্লাহ রাব্বুল আলামিন খুশি হন। আল্লাহর খুশির চেয়ে পরম পাওয়া তো আর কিছু নেই!

রাসূল (সাঃ) কোনো বিপদে পড়লে অথবা চিন্তিত হলেই নামাজে দাঁড়িয়ে যেতেন। কারণ, সালাত হচ্ছে আল্লাহর সাথে বান্দার একান্ত যোগাযোগ (Private Connection) আল্লাহ তায়ালা বলেন- 

کَلَّا ؕ لَا تُطِعۡهُ وَ اسۡجُدۡ وَ اقۡتَرِبۡ

‘সিজদায় লুটিয়ে পড়ো আর আমার নিকটবর্তী হও।' (সূরা আলাক: ১৯)

রাসূল (সাঃ) বলেন—
বান্দা যখন সিজদাবনত থাকে, তখন সে আল্লাহর সবচেয়ে কাছে চলে আসে। তাই তোমরা সিজদাবনত অবস্থায় বেশি বেশি দুআ করতে থাকো।' (সহিহ মুসলিম: ৩৫০)

ইউনুস (আঃ) কে যখন মাছ খেয়ে ফেলেছিল, তখন তিনি ভেঙে পড়েননি, হতাশ হননি; বরং এর পরিবর্তে তিনি ভরসা রেখেছিলেন আল্লাহর ওপর। নিজের ভুল স্বীকার করে আল্লাহর কাছে দুআ করেছিলেন অবিরত। ফলে আল্লাহ তায়ালা তাঁর ওপর খুশি হয়েছিলেন। দুআয় সাড়া দিয়ে এ মহাবিপদ থেকে রক্ষা করেছিলেন তাঁকে। ইউনুস (আঃ) -এর দুআ আল্লাহর এত পছন্দ হয়েছিল, তিনি কুরআনের মধ্যেও এই দুআকে অন্তর্ভুক্ত করেছেন-

وَ ذَا النُّوْنِ اِذْ ذَّهَبَ مُغَاضِبًا فَظَنَّ اَنْ لَّنْ نَّقْدِرَ عَلَیْهِ فَنَادٰى فِی الظُّلُمٰتِ اَنْ لَّاۤ اِلٰهَ اِلَّاۤ اَنْتَ سُبْحٰنَكَ١ۖۗ اِنِّیْ كُنْتُ مِنَ الظّٰلِمِیْنَۚۖ

‘আর মাছওয়ালাকেও আমি অনুগ্রহভাজন করেছিলাম। স্মরণ করো— যখন সে রাগান্বিত হয়ে চলে গিয়েছিল এবং মনে করেছিল, আমি তাঁকে পাকড়াও করব না। শেষে সে অন্ধকারের মধ্য থেকে ডেকে উঠল তুমি ছাড়া আর কোনো ইলাহ নেই, তুমি অতি পবিত্র সত্তা, অবশ্যই আমি অপরাধ করেছি।' (সূরা আম্বিয়া: ৮৭)

অবশ্যই কষ্টের সাথে রয়েছে স্বস্তিঃ
আমাদের প্রিয়নবির জীবনের দিকে একটু তাকান। তিনি পৃথিবীতে আসার পর কখনো পিতার আদর পাননি। ছোটোবেলায় মা মারা যান। এরপর দাদার কাছে মানুষ হতে থাকেন। দাদার আদরও বেশিদিন কপালে জোটেনি। দাদা মারা যাওয়ার পর চাচার কাছে লালিত-পালিত হন।

নবুয়ত পাওয়ার পর আপন বংশের লোকেরা এমনকী নিজের চাচা আবু লাহাবও ঘোরতর বিরোধিতা শুরু করল। একের পর এক গালিগালাজ, অপমান, মানসিক নির্যাতন তাঁর দিকে তিরের মতো ছুটে আসতে লাগল। নামাজরত অবস্থায় উটের নাড়িভুঁড়ি গায়ে চাপিয়ে দেওয়া হতো। নবিজিকে আখ্যা দেওয়া হলো কবি, গণক, জাদুকর, জ্যোতিষী ও পাগল বলে।

একাধিক সন্তানের মৃত্যুর পর কাফিরদের টিপ্পনী-টিটকারি আরও বেড়ে গেল। তারপর শুরু হলো অবরোধ। তিন বছর ধরে চলল সেই শিয়াবে আবু তালিবের অবরোধ ক্ষুধা, তৃষ্ণা, যন্ত্রণায় এক বর্ণনাতীত পরিস্থিতির মধ্য দিয়ে যেতে হলো তাঁকে ও তাঁর পরিবারকে।

তায়েফবাসীর আঘাতে রক্তাক্ত হলেন। আবার ফিরে এলেন মক্কায়। এরপর চলল হত্যাচেষ্টা। ফলে বাধ্য হয়ে নিজ জন্মভূমিই ত্যাগ করতে হলো তাঁকে। মদিনায় গিয়েও শান্তি হলো না তাঁর। কুরাশইদের সাথে একের পর এক যুদ্ধ, উহুদে বিপর্যয়, কাফিরদের সম্মিলিত বাহিনীর মদিনা আক্রমণ তথা খন্দকের যুদ্ধ, বনু কুরায়জার বিশ্বাসঘাতকতা, হুদাইবিয়া সন্ধির প্রেক্ষাপট মোকাবিলা, পরাশক্তি রোমানদের আক্রমণ মোকাবিলা প্রভৃতি ঘটনার মতো কঠিন পরিস্থিতি মোকাবিলা করতে হয়েছে তাঁকে।

এগুলোর একটিও সাধারণ কোনো মসিবত ছিল না; ছিল পাহাড়সম! কিন্তু আল্লাহর রাসূল (সাঃ) এতটুকু ভেঙে পড়েননি, বিচলিত হননি। দাঁড়িয়ে ছিলেন কঠিন পাহাড়ের মতো। আর বুদ্ধিবৃত্তিক উপায়ে এসব মোকাবিলা করেছেন বলেই তাঁর আদর্শ হাজার বছর পরও স্বমহিমায় উদ্ভাসিত আছে।

রাসূল (সাঃ) এর এমন বেদনা-বিধুর জীবনের বিভিন্ন বাঁকে বাঁকে সান্ত্বনা দেওয়ার জন্য আল্লাহ তায়ালা অনেক আয়াত ও সূরা নাজিল করেছেন। এর মধ্যে দুটি গুরুত্বপূর্ণ সূরা হলো–সূরা আদ-দোহা ও সূরা ইনশিরাহ এ সূরা দুটোকে কুরআনের মোটিভেশনাল সূরা বলা হয়। আশা জাগানিয়া সুরা দুটি হতাশ ও বিষণ্ণ প্রকৃতির লোকদের জন্য আলোর মশাল হিসেবে কাজ করে।

এই সূরাগুলোর সান্ত্বনা-বাণীতে আল্লাহ তাঁর রাসূলকে বিভিন্ন নিয়ামতের কথা স্মরণ করিয়ে দিয়েছেন। বলেছেন- অচিরেই তাঁর জন্য সুদিন আসবে, তাঁর সম্মান আরও বাড়িয়ে দেওয়া হবে। এর সাথে জানিয়ে দিয়েছেন এক চিরায়ত নিয়ম নিশ্চয়ই কষ্টের সাথেই রয়েছে সস্তি-

أَلَمْ نَشْرَحْ لَكَ صَدْرَكَ
وَوَضَعْنَا عَنكَ وِزْرَكَ
ٱلَّذِىٓ أَنقَضَ ظَهْرَكَ
وَرَفَعْنَا لَكَ ذِكْرَكَ
فَإِنَّ مَعَ ٱلْعُسْرِ يُسْرًا
إِنَّ مَعَ ٱلْعُسْرِ يُسْرًا
فَإِذَا فَرَغْتَ فَٱنصَبْ
وَإِلَىٰ رَبِّكَ فَٱرْغَب

আমি কি তোমার অন্তর প্রশস্ত করে দিইনি? তোমার ওপর থেকে ভীষণ বোঝা নামিয়ে দিয়েছি যা তোমার পিঠ ভেঙে দিচ্ছিল? তোমার মান-সম্মান উঁচু করেছি? তাহলে অবশ্যই কষ্টের সাথে স্বস্তি রয়েছে। অবশ্যই কষ্টের সাথেই রয়েছে স্বস্তি। তাই যখনই কোনো কাজ থেকে অবসর পাও, তখনই নিবেদিত হও। তোমার প্রভুকে পাওয়ার জন্য তাঁর দিকে ফিরে যাও।' (সূরা ইনশিরাহ)

এই সূরা থেকে আমরা স্পষ্ট ধারণা পাই, বিপদ-মুসিবতের দিনগুলোকে কীভাবে মোকাবিলা করতে হয়। কীভাবে মানসিক সেটআপ করতে হয়। কোন বিষয়গুলো বিবেচনায় আনতে হয় এবং কোন প্রক্রিয়া অবলম্বন করতে হয়। যেকোনো বিপদ কাটিয়ে উঠার জন্য এই সূরার বিষয়বস্তুকে মূলনীতি হিসেবে বিবেচনা করা উচিত।

• কষ্ট পার্মানেন্ট নয়; বরং কষ্টের পর স্বস্তি আসে।

• সারা বছর পরীক্ষার প্রস্তুতিতে অনেক কষ্ট হয়, কিন্তু ভালো ফলাফলে আনন্দ।

• সারা মাস চাকরিতে কষ্ট, কিন্তু বেতন পেলে আনন্দ।
• রোজায় কষ্ট, কিন্তু ইফতারিতে আনন্দ।

• ২০ রাকাত তারাবি পড়তে কষ্ট, কিন্তু শেষ করলে এক অনাবিল আনন্দ।

• নয় মাস গর্ভধারণে অনেক কষ্ট, কিন্তু ফুটফুটে নতুন মেহমানের আগমনে এক অপূর্ব আনন্দ।

ঠিক একইভাবে দুনিয়ার জীবনের এই সাময়িক দুঃখ, কষ্ট, সংগ্রাম সহ্য করার পর মৃত্যুর পর বিশ্বাসীগণ যখন মহা আনন্দ তথা জান্নাতের দেখা পাবে, তখন দুনিয়ার জীবনের এই সাময়িক দুঃখ, কষ্ট, আর সংগ্রামের কথা মানুষ এক নিমিষেই ভুলে যাবে। সূরা ইনশিরাহতে “নিশ্চয়ই কষ্টের সাথেই রয়েছে স্বস্তি'—কথাটি অত্যন্ত গুরুত্বের সাথে দুইবার উল্লেখ করা হয়েছে। যাতে আমরা এই কথাটা ভালোভাবে মনে রাখতে পারি এবং গুরুত্বের সাথে ব্যাপারটা অনুভব করি। কষ্টের সময়গুলোতে ধৈর্যধারণ করতে হবে। কারণ, কষ্টের পরেই আছে আনন্দ। একদিক থেকে চিন্তা করলে কষ্টের দিনগুলোতে এই ভেবে আমরা শান্তি নিতে পারি—যেহেতু কষ্টের সময় যাচ্ছে, তাই এটা নিশ্চিত, আনন্দের দিন সামনে অপেক্ষা করছে।

জীবনে কষ্ট ও হতাশা থাকবেই। দুঃখ ও দুর্দশাই জীবনের পূর্ণতা এনে দেয়। কিন্তু মনে রাখতে হবে, হতাশার ঘোর অন্ধকার একদিন কেটে যাবে। বুকভরা হাহাকার ও অপ্রাপ্তির দীর্ঘশ্বাস প্রাপ্তি ও অর্জনের পূর্ণতায় চাপা পড়বে। তাই ভেঙে পড়লে চলবে না। সব পিছুটান ভুলে দুর্বার গতিতে সামনের দিকে এগিয়ে যেতে হবে। তাহলে একদিন সফলতা এসে পদচুম্বন করবেই, ইনশাআল্লাহ।

আশা জাগানিয়া এ নাশিদটির কথামালা আপনার হতাশা আর বিষণ্ণতা কাটাতে সাহায্য করবে-

'Everytime you feel like you cannot go on

You feel so lost

That you're so alone

All you are ssee is night

And darkness all around

You feel so helpless

You can't see which way to go

Don't despair and never lose hope

Cause Allah is always by your side

InshaAllah, InshaAllah, InshaAllah.'

