মুসলিমদের ঐক্যের সূতিকাগার মসজিদ। এখানে কোনো শ্রেণিবিভেদ নেই; নেই কোনো হিংসা-বিদ্বেষ। মসজিদে নামাজ আদায়কালে ধনী-গরিব, বড়ো ছোটো, উঁচু-নীচু, মালিক-শ্রমিক, ভদ্র-অভদ্র সকলে একই কাতারে সারিবদ্ধ হয়ে কাঁধে কাঁধ মিলিয়ে নামাজ পড়ার কল্যাণে মুসলমানদের মধ্যে সাম্য, মৈত্রী ও সৌহার্দ্য গড়ে ওঠে। হিন্দুদের মন্দির, খ্রিষ্টানদের গির্জা, বৌদ্ধদের প্যাগোডা, ইহুদিদের সিনাগগ ও শিখদের গুরুদুয়ারার মতো মসজিদ গতানুগতিক কোনো উপাসনাগৃহ নয়; বরং এটা মুসলিম উম্মাহর ব্যক্তিজীবন হতে শুরু করে সামাজিক, রাষ্ট্রীয় ও আন্তর্জাতিক জীবনের সকল কর্মকাণ্ডের কেন্দ্রবিন্দু। মসজিদ হলো ভালো কাজে জনমত তৈরির কারখানা। আপনি যদি সিরাত পড়ে থাকেন, তাহলে দেখবেন—মসজিদে নববি ছিল সমস্ত সামাজিক কর্মকাণ্ডের কেন্দ্রবিন্দু, মুসলিম উম্মাহর নিউক্লিয়াস। রাসূল (সাঃ) কর্তৃক নির্মিত 'মসজিদে নববি’ শুধু যে পাঁচ ওয়াক্ত নামাজ আদায় এবং জুমার জামাত অনুষ্ঠানের কেন্দ্র ছিল তা-ই নয়; আত্মশুদ্ধিমূলক কর্মসূচির পাশাপাশি জাগতিক সমস্যা সমাধানেও এ মসজিদ গুরুত্বপূর্ণ ভূমিকা পালন করত।

রাসূল (সাঃ) এর সময় মসজিদে নববি ব্যবহৃত হতো প্রধান বিচারালয়, সংসদ, পররাষ্ট্র মন্ত্রণালয় এবং রাজনৈতিক কার্যালয় হিসেবে। বিভিন্ন দেশ থেকে প্রতিনিধিরা এলে রাসূল (সাঃ) মসজিদেই তাদের সঙ্গে সাক্ষাৎ করতেন, দ্বিপাক্ষিক আলোচনা চালাতেন, রাষ্ট্র কিংবা ব্যক্তির বিভিন্ন সমস্যা নিয়ে কথা বলতেন।

এই মসজিদে নববিতেই বিচারকার্য সম্পন্ন হতো, বাদী-বিবাদীর বক্তব্য শুনে রায় দেওয়া হতো, যুদ্ধের ফয়সালা করা হতো, অভাবগ্রস্ত ও দরিদ্রদের অভাব মোচনের জন্য কার্যকর ব্যবস্থা গ্রহণ করা হতো, বেকার কর্মক্ষম লোকদের জন্য কর্মসংস্থানের ব্যবস্থা করা হতো। কুরআনুল কারিমের কোনো আয়াত নাজিল হলে এই মসজিদের মিম্বারে দাঁড়িয়ে রাসূল (সাঃ) তা পাঠ করে শোনাতেন এবং নিয়োজিত ওহি লেখকগণ তা লিপিবদ্ধ করতেন। এখানেই কুরআনের ব্যাখ্যা দান, ইসলামি শরিয়াহর বিস্তারিত বিশ্লেষণ পেশ করা হতো। মসজিদই ছিল আশ্রয়হীন মুসলমানদের (আহলে সুফফার) প্রথম আশ্রয় ও আবাসস্থল এবং সকল কাজ সম্পাদনের কেন্দ্র। নবিজির এই কাজের ধারাবাহিকতা খোলাফায়ে রাশেদিনের যুগেও অব্যাহত ছিল। তাই শুধু ধর্মীয় উপাসনা কেন্দ্র না হয়ে মসজিদ হওয়া উচিত জনকল্যাণ, শিক্ষা, প্রশিক্ষণ, বিয়ে-শাদিসহ বিভিন্ন সামাজিক কাজের প্রাণকেন্দ্র, মুসলিম সমাজের কমিউনিটি সেন্টার।

আমাদের দেশে শিশু-কিশোর ও যুবকদের জন্য মসজিদের কোনো কর্মসূচি না থাকায় তারা মসজিদমুখী হচ্ছে না। সমাজে কিশোর অপরাধ এবং যুবকদের অনৈতিক কাজে সম্পৃক্ত হওয়ার মাত্রাও দিন দিন বেড়ে যাচ্ছে। অথচ বিশেষ আয়োজনের মাধ্যমে মসজিদ থেকে ওদের নৈতিক ও মানবিক মূল্যবোধ বিকাশে অবদান রাখা যেতে পারে।

বিভিন্ন মসজিদে দেখা যায়, নোটিস বোর্ড টাঙানো কিংবা সুন্দর করে দেয়ালে লেখা— ‘মসজিদে দুনিয়াবি কথা বলা হারাম। আমি বুঝি না, এ কথা তারা কীসের ভিত্তিতে লিখেন? মসজিদে যদি দুনিয়াবি কথা বলা হারাম হয়, তাহলে রাসূল (সাঃ) ও যে বিভিন্ন দুনিয়াবি বিষয়ে মসজিদে কথা বলেছেন, তার কী হবে? নবিজিও কি নিষিদ্ধ কাজ করেছেন? নাউজুবিল্লাহ!

রাসূল (সাঃ) জুমার খুতবা চলাকালীন কথা বলতে নিষেধ করেছেন, নামাজ চলাকালীনও কথা বলা নিষিদ্ধ। এ রকম দুই-একটি ব্যতিক্রম বাদ দিলে মসজিদে দুনিয়াবি কথা না বলার কোনো ভিত্তিই নেই। যে কথা মসজিদে হারাম, তা মসজিদের বাইরেও হারাম। মসজিদের পবিত্রতা ও ভাব-গাম্ভীর্য নষ্ট হয় না—এমন যেকোনো কথা কিংবা আলাপ-আলোচনা চলতে পারে। রাসূল এবং সাহাবিদের যুগে তো তা-ই হতো। আমাদের প্রাত্যহিক জীবন এবং মসজিদের মধ্যে একটা অদৃশ্য দেয়াল তৈরি করা হয়েছে। বাইরের মানুষটাকে মসজিদে মেলাতে পারি না, আবার মসজিদের মানুষটাকে বাইরে মেলাতে পারি না। ধরুন, সমাজের একজন অসৎ মানুষকে মসজিদের মধ্যে দেখলে মনেই হবে না যে সে অসৎ। আবার এই মানুষটাই যখন মসজিদের বাইরে অপকর্মে লিপ্ত, তখন তাকে কোনোভাবেই মনে হবে না—সে নামাজি সিজদা দেয় আল্লাহকে।

মসজিদে দুনিয়াবি কথা বলা নিষেধ সম্পর্কিত সব হাদিস জাল, বানোয়াট ও মিথ্যা (আল আসরার, পৃ. ২২৭; আল মাসনু, পৃ.১৪৭: আল ফাওয়াইদ, খ. ১. পৃ. ৪৪)। বরং সহিহ হাদিস থেকে জানা যায় মসজিদে কেবল ক্রয়-বিক্রয় করা, হারানো-পলাতক কিছু খোঁজ করা বা চিৎকার করা নিষেধ। তবে দুনিয়াবি প্রয়োজনীয় কথা বলা, কবিতা আবৃত্তি করা, এমনকী মৃদু হাসাহাসি করাও নিষেধ নয়।

এ প্রসঙ্গে ইমাম নববি (রহ.) বলেন- 
“মসজিদের মধ্যে দুনিয়াবি বিষয় ও বৈধ কথাবার্তা এবং অন্যান্য প্রয়োজনীয় কথাবার্তা বলা জায়েজ; যদিও তাতে হাসি আসুক না কেন।' (আল-মাজমু' শরহুল মুহাজ্জাব ২/১৭৭)”

জাবির (রাযিঃ) বর্ণনা করেন- 
‘‘রাসূল (সাঃ) যে স্থানে ফজরের সালাত আদায় করতেন, সেখানে সূর্যোদয় পর্যন্ত বসে থাকতেন। তার সামনেই সাহাবিরা জাগতিক কথা বলতেন, জাহেলি যুগের আলোচনা করতেন, কবিতা আবৃত্তি করতেন ও হাসতেন। আর এসব শুনে রাসূল (সাঃ) শুধু মুচকি হাসতেন।’’ (মুসলিম: ২৩২২)

পারিবারিক ও সামাজিক যত সমস্যা, তার সমাধানকল্পে মসজিদেই কথা বলা উচিত। সামাজিক কুসংস্কার ও অপসংস্কৃতি রোধে প্রতিটি মিম্বার থেকে আওয়াজ আসা উচিত। শ্রেষ্ঠ যুগের মানুষরা যেমন মসজিদে সমস্যা নিয়ে হাজির হয়ে সমাধান নিয়ে বাড়ি ফিরতেন, আমাদের মসজিদগুলোকেও এ রকম সমস্যা (Problem Solving Centre) রূপ দেওয়া উচিত। 

সমাজে মসজিদের ভূমিকাঃ 
মসজিদ শব্দের উৎপত্তি আরবি শব্দ ` سجد' শব্দমূল থেকে, যার আভিধানিক অর্থ-শ্রদ্ধাভরে মাথা অবনত করা, অর্থাৎ সিজদাহ করা। ' اسم المكان' বা স্থানবাচক শব্দ হিসেবে 'مسجد' শব্দটির অর্থ হয় 'অবনত হওয়ার স্থান'।

এ নামকরণের কারণ ব্যাখ্যা করতে গিয়ে আল্লামা জারকাশি (রহ.) উল্লেখ করেছেন—'যেহেতু মসজিদে সালাত আদায় করা হয়, আর সালাতের মধ্যে সর্বোত্তম আমল হলো সিজদা—যা আল্লাহর নৈকট্য লাভের সবচেয়ে বড়ো মাধ্যম, এ কারণেই এই স্থানকে মসজিদ বলা হয়।' (জারকাশি, ইলামুস সাজিদ বিআহকামিল মাসাজিদ, পৃ. ২৮)

মুসলিমরা কোনো নির্দিষ্ট স্থানে একত্রিত হয়ে প্রাত্যহিক পাঁচ ওয়াক্ত নামাজ আদায় করলেই সেটি মসজিদ হিসেবে গণ্য হবে। আর যেসব মসজিদে নিয়মিত নামাজের সাথে সাথে জুমার নামাজ আদায় এবং অন্যান্য ইসলামিক কার্যাবলি সম্পাদিত হয়, সেগুলো জামে মসজিদ নামে অভিহিত। মসজিদের সাথে সম্পর্ক গড়া ঈমানদারের আলামত। আর মসজিদকে ঘৃণা করা মুনাফিকের আলামত। ঈমানদার হিসেবে আমাদের দায়িত্ব হলো— মসজিদের সাথে সুসম্পর্ক রাখা।

মসজিদ সবার। মসজিদে কোনো দলাদলি নেই, বিভেদ নেই। ভিআইপি মসজিদ, সামরিক মসজিদ, শ্রমিক মসজিদ, হানাফি মসজিদ, আহলে হাদিস মসজিদ ইত্যাদির কোনো অস্তিত্ব ইসলামে নেই। মসজিদে সবার পরিচয় এক। সবাই আল্লাহর গোলাম আর আল্লাহর ঘরে সবাই সমান।

আল্লাহর হাবিব (সাঃ) কোথাও গেলে প্রথমেই সেখানে একটি মসজিদ বানাতেন। মদিনায় হিজরত করার পথে তিনি যখন কুবায় পৌছালেন, তখন সেখানে নির্মাণ করলেন ‘মসজিদে কুবা'। বিশ্বনবি (সাঃ) প্রতি শনিবার ওই মসজিদে গিয়ে নামাজ আদায় করতেন (সহিহ বুখারি ১১৯৩). মদিনায় পৌছার কয়েক দিনের মধ্যেই সেখানে নির্মাণ করলেন মসজিদে নববি।
 
মসজিদের সাথে সম্পর্ক রাখার গুরুত্বঃ
মুমিনের মন সব সময় মসজিদে ঝুলে থাকবে, মসজিদকে ঘিরেই তার সমস্ত কাজ আবর্তিত হবে। এটাই মুমিনের মসজিদ আবাদ। যারা মসজিদকে আবাদ করতে পারে, তারাই হবে হিদায়াতপ্রাপ্ত। আল্লাহ তায়ালা বলেন-

اِنَّمَا یَعْمُرُ مَسٰجِدَ اللّٰهِ مَنْ اٰمَنَ بِاللّٰهِ وَ الْیَوْمِ الْاٰخِرِ وَ اَقَامَ الصَّلٰوةَ وَ اٰتَى الزَّكٰوةَ وَ لَمْ یَخْشَ اِلَّا اللّٰهَ فَعَسٰۤى اُولٰٓئِكَ اَنْ یَّكُوْنُوْا مِنَ الْمُهْتَدِیْنَ

‘‘একমাত্র তারাই আল্লাহর মসজিদসমূহ আবাদ করবে, যারা আল্লাহ ও শেষ দিনের প্রতি ঈমান রাখে, নামাজ কায়েম করে, জাকাত প্রদান করে এবং আল্লাহ ছাড়া আর কাউকে ভয় করে না। আশা করা যায়, তারা হিদায়াতপ্রাপ্তদের অন্তর্ভুক্ত হবে।’’ (সূরা আত-তাওবা: ১৮)

আবু সাইদ খুদরি (সাঃ) থেকে বর্ণিত, রাসূলুল্লাহ (সাঃ) বলেছেন—

‘‘যখন তোমরা কোনো মানুষকে দেখবে সে মসজিদের সাথে সম্পর্ক গড়ছে, তখন তোমরা তার ঈমানের স্বীকৃতি দাও। এরপর তিনি এ আয়াত তিলাওয়াত করেন “নিঃসন্দেহে তারাই আল্লাহর মসজিদ আবাদ করবে—যারা ঈমান এনেছে আল্লাহর প্রতি ও আখিরাতের প্রতি এবং যারা নামাজ প্রতিষ্ঠা করে ও জাকাত আদায় করে...’’ (সুনানে তিরমিজি: ২৬১৭)

দুনিয়াতে যারা মসজিদ আবাদ করেন, আখিরাতে আল্লাহ তাদের জন্য বিশেষ পুরস্কারের ব্যবস্থা রেখেছেন। বিশ্বনবি (সাঃ) বলেন—

“যে ব্যক্তি সকাল বা সন্ধ্যায় যতবার মসজিদে যায়, আল্লাহ ততবার তার জন্য জান্নাতে মেহমানদারির ব্যবস্থা করে রাখেন।' (সহিহ বুখারি: ৬৬২)”

মসজিদ আবাদ করার মাধ্যমঃ
এখন প্রশ্ন হলো—মসজিদকে আবাদ করব কীভাবে? মসজিদকে আবাদ করার কিছু মাধ্যম রয়েছে, যেগুলো সম্পাদন করলে মসজিদ আবাদকারীর তালিকায় অন্তর্ভুক্ত হওয়া যায়।

মসজিদ নির্মাণ: মসজিদ আবাদ করার প্রথম মাধ্যম হলো মসজিদ নির্মাণ করা। বিশ্বনবি (সাঃ) বলেন—

“যে ব্যক্তি আল্লাহর সন্তুষ্টির আশায় মসজিদ বানায়, আল্লাহ তার জন্য জান্নাতে অনুরূপ একটি ঘর বানান।' (সহিহ বুখারি: ৪৫০)”

আবু হুরায়রা (রাযিঃ) থেকে বর্ণিত, রাসূলুল্লাহ (সাঃ) বলেছেন—

“মুমিনদের যে সমস্ত আমলের এবং নেক কাজের ধারা মৃত্যুর পরও চলমান থাকে, তার মধ্যে অন্যতম হলো-

১. সেই ইলম (জ্ঞান); যা সে শিক্ষা দান করেছে বা প্রসার করে গেছে,
২. রেখে যাওয়া নেক সন্তান, 
৩ রেখে যাওয়া কুরআনের কপি,
৪. তার নির্মাণকৃত মসজিদ, 
৫. তার নির্মাণ করে যাওয়া মুসাফিরখানা, 
৬. তার স্থাপন করে যাওয়া নলকূপ এবং 
৭. ওই সাদাকা-যা বেঁচে থাকতে সে দান করে গেছে। (সুনানে ইবনে মাজাহ: ২২৪)

তবে আল্লাহর সন্তুষ্টি লাভ এবং মুসলিমদের প্রয়োজন পূরণের লক্ষ্যেই মসজিদ নির্মিত হতে হবে। সুনাম, সুখ্যাতি ও অসুস্থ সামাজিক প্রতিযোগিতার কারণে মসজিদ নির্মাণ উচিত নয়। লোক দেখানো মানসিকতা বর্তমানে একটি সামাজিক ব্যাধিতে রূপ নিয়েছে। নিজের আভিজাত্যের বহিঃপ্রকাশ অথবা বাহবা পাওয়ার উদ্দেশ্যে যদি মসজিদ নির্মাণ করা হয়, এতে কোনো পুণ্য হাসিল হবে না।

জামাতে নামাজ আদায়ঃ মসজিদ আবাদ করার দ্বিতীয় মাধ্যম হলো— মসজিদে গিয়ে জামাতে নামাজ আদায় করা। আল্লাহর রাসূল (সাঃ) এবং সাহাবারা কখনো ফরজ নামাজ একাকী আদায় করতেন না। কিংবা সফরে সর্বাবস্থায় তাঁরা জামাতে নামাজ আদায় করতেন। মসজিদে নববিতে জুমার নামাজের যেমন দৃশ্য, ফজর নামাজেও প্রায় একই দৃশ্য দেখা যেত। কিন্তু আমাদের সমাজে ঠিক তার উলটো। জুমার দিন একটু দেরি হলে পাঁচতলা মসজিদের ছাদেও জায়গা পাওয়া যায় না। আর ওই একই দিনের ফজরের নামাজে দুই কাতারও অপূর্ণ থাকে। আফসোস! আমাদের মসজিদগুলো পাকা, কিন্তু মুসল্লি কাঁচা। নবির মসজিদ ছিল কাঁচা, তবে মুসল্লিরা ছিলেন পাকা। বিশ্বনবি বলেন—

‘‘জামাতে নামাজের ফজিলত ঘরে নামাজ পড়ার চেয়ে সাতাশগুণ বেশি।’’ (সহিহ বুখারি: ৬৪৫)

মসজিদের প্রতি আকর্ষণ: মসজিদ আবাদের তৃতীয় মাধ্যম হলো—মসজিদের সাথে হৃদয়ের সম্পর্ক তৈরি করা। হৃদয়টা যেন সব সময় মসজিদের সাথে লেগে থাকে। আল্লাহর হাবিব (সাঃ) বলেন-

‘‘সাত শ্রেণির লোককে আল্লাহ আরশের নিচে ছায়া দেবেন, যেদিন আল্লাহর আরশের ছায়া ছাড়া আর কোনো ছায়া থাকবে না।' (সেই দিন সূর্যটা মাথার কাছে চলে আসবে। সূর্যের তাপে মগজগুলো নাকের ছিদ্র আর কানের ছিদ্র দিয়ে টপটপ করে পড়তে থাকবে। সৰাই পাগল হয়ে ছুটতে থাকবে, কোনো ছায়া থাকবে না আল্লাহর আরশের ছায়া ছাড়া। এই আরশের ছায়ায় সাত শ্রেণির মানুষ আশ্রয় পাবে। তাদের মধ্যে একশ্রেণি হলো, যাদের হৃদয়টা সব সময় মসজিদের সাথে লেগে থাকে।’’ (সহিহ বুখারি: ৬৬০)

হৃদয় মসজিদের সাথে লেগে থাকার মানে হচ্ছে সব সময় মনটা মসজিদে পড়ে থাকা। এ রকম অনেকে আছেন যারা জোহর পড়ে টেনশন করে, আসরটা কোথায় পড়ব? আসর শেষে আবার ভাবতে থাকে, মাগরিবের সময় যেখানে থাকব, তার আশেপাশে মসজিদ থাকবে তো? মাগরিবের পর আবারও হিসাব মেলানো যে, এশাটা হয়ে গেলে আজকের নামাজের পর্বটা সুন্দরভাবেই সম্পন্ন হলো! ঠিক এ রকম একটা পেরেশানি মন খুব দরকার। এমন মানুষই সেই ভয়াবহ দিনে আল্লাহর আরশের নিচে ছায়া পাবেন।

মসজিদ পরিষ্কার করাঃ মসজিদ আবাদের চতুর্থ মাধ্যম হলো—মসজিদ পরিষ্কার করা, ঝাড়ু দেওয়া ইত্যাদি। যারা মসজিদ ক্লিন করে বা ঝাড়ু দেয়, আল্লাহ তাদের হৃদয়ের যন্ত্রণা দূর করে দেন। মুসলিম জাতির পিতা ইবরাহিম (আঃ) কে আল্লাহ বাইতুল্লাহ ঝাড়ু দিতে বলেছিলেন—

'আমার ঘরকে পাক-সাফ রাখবে তাওয়াফকারী, রুকু-সিজদা ও দাঁড়িয়ে নামাজ আদায়কারীদের জন্য।' (সূরা হজ: ২৬)

মসজিদে ইতিকাফ করা: 'عمران المساجد' বা মসজিদ আবাদের অন্যতম একটি মাধ্যম হচ্ছে ইতিকাফ। (الاعتكان) ইতিকাফ শব্দের আভিধানিক অর্থ—কোনো স্থানে অবস্থান করা, স্থির থাকা বা আবদ্ধ হয়ে থাকা। ইসলামি পরিভাষায় রমজান মাসের শেষ দশকে বা বছরের অন্য কোনো সময়ে জাগতিক কাজকর্ম ও পরিবার-পরিজন থেকে বিচ্ছিন্ন হয়ে একাগ্রচিত্তে ইবাদতের উদ্দেশ্যে মসজিদে অবস্থান করাকে ইতিকাফ বলে। ইতিকাফের মাধ্যমে বান্দা একাগ্রচিত্তে আল্লাহ তায়ালার জিকির, তাসবিহ-তাহলিল ও ইবাদতে মশগুল থাকার সৌভাগ্য অর্জন করে। রমজানুল মোবারকে ইতিকাফের গুরুত্ব অপরিসীম। কারণ, রমজান মাসে পবিত্র কদরের রাত রয়েছে। বিভিন্ন হাদিস দ্বারা প্রমাণিত, রমজানের শেষ দশকের যেকোনো একটি বিজোড় রাতে কদর হতে পারে। তাই ইতিকাফে যারা থাকবে, তাদের কদরের বরকত মিস হওয়ার কোনো সম্ভাবনা নেই। আল্লাহর রাসূল (সাঃ) মাদানি যুগে শুধু এক বছর ছাড়া বাকি জীবন রমজান মাসের শেষ দশ দিন ইতিকাফ করেছেন। যে বছর তিনি ইন্তেকাল করেছেন, ওই বছর রমজানে তিনি বিশ দিন ইতিকাফ করেছিলেন। (সহিহ বুখারি : ২০৪০)
 
মসজিদের আদবঃ 
মসজিদ মুসলিমদের সবচেয়ে সম্মানিত স্থান। আমরা মসজিদকে আল্লাহর ঘর বলে থাকি। এই ঘরে মহান আল্লাহর স্মরণে বান্দা মাটিতে কপাল ঠেকায়। বান্দার সাথে আল্লাহর নিবিড় কথোপকথন হয়। তাই মসজিদে প্রবেশের ও অবস্থানের কিছু আদব রয়েছে। প্রত্যেক মুসলিমের উচিত এই আদবগুলো রক্ষা করা।

অজু অবস্থায় প্রবেশ: অজু অবস্থায় মসজিদে প্রবেশ করা আদবের অংশ।

আল্লাহর হাবিব (সাঃ) বলেন—
‘তোমাদের কেউ যদি ভালো করে অজু করে কেবল নামাজ পড়ার উদ্দেশ্যেই মসজিদে আসে, সে মসজিদে প্রবেশ করা পর্যন্ত যতটা কদম রাখে, প্রতিটি কদমের বিনিময়ে আল্লাহ তার মর্যাদাকে বাড়িয়ে দেন এবং তার একেকটি গুনাহ মাফ করেন।' (সহিহ বুখারি: ৪৭৭)’

ভালো জামা পরিধানঃ মসজিদে প্রবেশের আগে সবচেয়ে ভালো জামাটি পরিধান করা উত্তম। অনেকে নামাজ পড়ার জন্য একটি পুরাতন বা ছেঁড়া জামা রাখে: হাত উঠালে সবকিছু দেখা যায়। গ্রামাঞ্চলে তো অনেকেই গামছা গায়ে জড়িয়ে মসজিদে যায়। আর বিয়ের অনুষ্ঠানে গেলে সবচেয়ে সুন্দর জামাটি পরে। এ কেমন দৈন্যতা। মসজিদে যাচ্ছেন, এর অর্থ হলো আপনি মহান আল্লাহর সাথে সাক্ষাৎ করতে যাচ্ছেন। প্রধানমন্ত্রীর নিমন্ত্রণে যদি কোনো প্রোগ্রামে উপস্থিত হোন, তখন আপনার পোশাক নিশ্চয়ই পুরাতন বা অপরিচ্ছন্ন কিংবা ছিঁড়াফাড়া হবে না। আর আল্লাহ তায়ালা তো রাজাধিরাজ, মহা ক্ষমতাধর, মহাবিশ্বের মহান অধিপতি। তাঁর সামনে কেমন কাপড় পরিধান করে হাজিরা দেওয়া উচিত? কীভাবে নিজেকে উপস্থাপন করা উচিত? নিজেই একটু ভেবে দেখুন তো।

আল্লাহর সাথে সাক্ষাতের জন্য সবচেয়ে সুন্দর জামাটি পরা উচিত এবং নিজিকে সব সময় গুছিয়ে, পরিপাটি অবস্থায় মসজিদে যাওয়া উচিত। আল্লাহ সুবহানাহু ওয়া তায়ালা বলেন-

‘‘হে বনি আদম! তোমরা প্রত্যেক নামাজের সময় সুন্দর পোশাক পরিচ্ছদ গ্রহণ করো।’’ (সূরা আ'রাফ ৭:৩১)

ডান পা দিয়ে প্রবেশঃ মসজিদে ঢোকার সময় ডান পা দিয়ে ঢুকতে হয়। আর বের হওয়ার সময় বাম পা দিয়ে বের হতে হয়। ঢোকার সময় দুআ পড়তে হয়।

اللهم افتخ بن أبواب رحمتك

'হে আল্লাহ! আমার জন্য রহমতের দরজা খুলে দিন। (সহিহ মুসলিম ১৫৩৭)’

আবার মসজিদ থেকে যখন বের হব, তখন বাম পা দিয়ে বের হব।
আর দুআ পড়ব-

اللهم إني أسألك من فضلك

'হে আল্লাহ! আমি আপনার কাছ থেকে ফাদল চাই।'

ফাদল মানে হলো রিজিক। এই দুআ দুটি থেকে বোঝা গেল, মসজিদের ভেতরে পাওয়া যায় রহমত, আর বাইরে পাওয়া যায় রিজিক। তাই রিজিকের অন্বেষণে নামাজ শেষে মসজিদ থেকে বেরিয়ে আল্লাহর জমিনে বিচরণ করতে হবে। যার যার কর্মক্ষেত্রে নিষ্ঠার সাথে পরিশ্রম করতে হবে। তবেই তিনি হালাল রিজিকের ব্যবস্থা করবেন। সারাদিন মসজিদে বসে থাকলে কি রিজিকের দেখা মিলবে? না, কখনোই না। পরিশ্রম না করে শুধু মসজিদে বসে আল্লাহ-বিল্লাহ করলে রিজিকের দেখা মিলবে না। তাই, নামাজের সময় মসজিদে থাকতে হবে, কাজের সময় কাজ করতে হবে। এটাই হলো ইসলামের ভারসাম্যপূর্ণ বিধান। নামাজের সময় নামাজ, কাজের সময় কাজ। আল্লাহ তায়ালা ইরশাদ করেন-

‘নামাজ শেষ হয়ে গেলে তোমরা পৃথিবীতে ছড়িয়ে পড়বে এবং আল্লাহর অনুগ্রহের সন্ধান করবে।' (সূরা জুমুআহ ৬২: ১০)’

নামাজ শেষ হয়ে গেলে শিক্ষার্থীরা চলে যাবে স্কুলে, চেয়ারম্যান চলে যাবে ইউনিয়ন পরিষদে, সিএনজিওয়ালা চলে যাবে সিএনজি নিয়ে রিজিক অন্বেষণে। আবার আজান হলে ছুটে আসবে আল্লাহর ঘরে।

দুই রাকাত সালাত আদায়: মসজিদে ঢুকেই দুই রাকাত নামাজ আদায় করা সুন্নাহ।

এটাকে ‘দুখুলুল মসজিদ’ বা ‘তাহিয়্যাতুল মসজিদ' বলে। বিশ্বনবি (সাঃ) বলেন—

“তোমাদের কেউ মসজিদে প্রবেশ করলে সে যেন বসার আগে দুই রাকাত সালাত আদায় করে নেয়।' (সহিহ বুখারি: ৪৪8)”

পরিষ্কার-পরিচ্ছন্ন: মসজিদকে সাধ্যমতো পরিষ্কার-পরিচ্ছন্ন রাখা এবং সুগন্ধি লাগানো গুরুত্বপূর্ণ আদব । আম্মাজান আয়িশা (রাযিঃ) বর্ণনা করেন—

‘‘বিশ্বনবি (সাঃ) মসজিদ পরিচ্ছন্ন এবং সুগন্ধিময় রাখার নির্দেশ দিয়েছেন।’’ (সুনানে আবু দাউদ: ৪৫৫)

এজন্য কোনো মসজিদ অপরিচ্ছন্ন থাকতে পারবে না। কারণ, এটা আল্লাহর ঘর। আল্লাহর বান্দারা এখানে এসে আল্লাহর ইবাদত করে। এ ঘরের শান-মান দুনিয়ার যেকোনো স্থাপনার চেয়ে আলাদা।

অনাড়ম্বর: মসজিদের আরেকটা আদব হলো—মসজিদকে অতিমাত্রায় চাকচিক্য বা ডিজাইন না করা। এত বাহারি নকশা ও চাকচিক্য করা যাবে না যাতে বোঝাই না যায়, এটা মসজিদ নাকি শপিংমল। বিশেষ করে মসজিদের সামনের দেয়ালে দৃষ্টি আকর্ষণ করে এমন কিছু রাখা উচিত নয়। এটা মুসল্লিদের চোখের সামনে থাকে; তাই এই দেয়ালকে এতটা জাঁকজমক ও চাকচিক্যময় করা যাবে না যাতে মুসল্লিদের মনোযোগ এর সৌন্দর্যে আটকে যায়, নামাজে মনোযোগ নষ্ট হয়।

আবদুল্লাহ ইবনে আব্বাস (রাযিঃ) বলেন- 
‘তোমরা অচিরেই মসজিদসমূহকে এমনভাবে সুসজ্জিত ও কারুকার্যময় করবে, যেরূপ ইহুদি ও খ্রিষ্টানরা তাদের উপাসনালয় সুসজ্জিত করে।' (সুনানে আবু দাউদ: ৪৪৮)

উমর (রাযিঃ) বলেন—'খবরদার! মসজিদকে লাল বা হলুদ রঙের বানিয়ে লোকদের নামাজের সময় ফিতনায় ফেলো না।' (বুখারি, ফাতহুল বারি, ইবনে হাজার ১/৬৪২)”

সবার জন্য উন্মুক্ত: মসজিদ আল্লাহর ঘর। তাই আল্লাহর ঘর আল্লাহর সব শ্রেণির বান্দার জন্য উন্মুক্ত থাকবে। সেখানে তারা নির্বিঘ্নে ইবাদত করবে। মসজিদে আল্লাহর ইবাদত ও দ্বীনি কাজ করতে বাধা দেওয়া জঘন্যতম অপরাধ । পবিত্র কুরআনে আল্লাহ তায়ালা হুঁশিয়ারি উচ্চারণ করে বলেছেন-

وَ مَنْ اَظْلَمُ مِمَّنْ مَّنَعَ مَسٰجِدَ اللّٰهِ اَنْ یُّذْكَرَ فِیْهَا اسْمُهٗ وَ سَعٰى فِیْ خَرَابِهَا

‘‘যে আল্লাহর মসজিদে তাঁর নাম স্মরণ করতে বাধা দেয় এবং তা বিরান করতে প্রয়াসী হয়, তার চেয়ে বড়ো জালিম আর কে...’’ (সূরা বাকারা: ১১৪)

কবরের ওপর মসজিদ না বানানোঃ কবরের ওপর মসজিদ বানানো আদবের খেলাফ তো বটেই; বরং নিষিদ্ধ। অথচ বাংলাদেশে এটা যেন খুবই প্রসিদ্ধ একটা ব্যাপার। আমাদের দেশে অনেক মসজিদ কবরকেন্দ্রিক। ছোট্ট একটি মসজিদ, আর তার পাশে বিশাল বড়ো এক কবর। তার ওপরে আবার বিশাল সাইনবোর্ড— ‘অমুক বাবার কবর'। এই মসজিদগুলোর অধিকাংশেই শরিয়াহবিরোধী কাজ হয়ে থাকে। এগুলো সুস্পষ্টভাবে নিষিদ্ধ। কোনো ওলি আউলিয়া বা নবি-রাসূলের কবরকে কেন্দ্র করে যারা মসজিদ বানায়, আল্লাহর রাসূল (সা;) তাদের লানত দিয়েছেন। তিনি বলেন—

ইহুদি ও নাসারাদের ওপর আল্লাহর লানত। তারা তাদের নবিগণের কবরগুলোকে মসজিদ বানিয়ে নিয়েছে।' (সহিহ বুখারি: ৩৪৫৩) 
আগে হবে মসজিদ, পরে কবরস্থান। যেমন মসজিদে নববি হয়েছে আগে, পরে হয়েছে বিশ্বনবির কবর। তা ছাড়া বিশ্বনবির কবর মসজিদে নববির সাথে লাগোয়া হওয়ার কারণ হচ্ছে, এটা ছিল আম্মাজান আয়িশা (রাযিঃ) -এর ঘর। এ ঘরেই বিশ্বনবির ইন্তেকাল হয়েছিল। আর নবিরা যেখানে ইন্তেকাল করেন, সেখানেই তাঁদের কবর দিতে হয়।

শ্রেষ্ঠ তিন মসজিদের গল্পঃ

ইসলামে তিনটি মসজিদের মর্যাদা সবচাইতে বেশি। হাদিসে অন্যান্য মসজিদের ওপর এই তিনটি মসজিদের শ্রেষ্ঠত্ব বর্ণনা করা হয়েছে। এই তিনটি মসজিদ ঐতিহাসিকভাবে শ্রেষ্ঠত্বের গৌরব অর্জন করে আছে। নবি-রাসূলদের পদধূলি ধন্য এই তিনটি মসজিদে সালাত আদায়ের বাসনা প্রতিটি মুমিন হৃদয়ে। মসজিদ তিনটি হলো—মসজিদে হারাম, মসজিদে নববি এবং মসজিদে আকসা। দুটিতে মুসলমানদের অবারিত যাওয়ার সুযোগ থাকলেও একটি রয়েছে দখলদার ইহুদিদের অধীনে। আবু হুরায়রা (রাযিঃ) থেকে বর্ণিত, রাসূল (সাঃ)  বলেন—'বিশেষ সওয়াবের উদ্দেশ্যে এই তিনটি মসজিদ ছাড়া পৃথিবীর অন্য কোথাও ভ্রমণ করা নিষিদ্ধ। আর সেগুলো হলো মসজিদুল হারাম, আমার মসজিদ (অর্থাৎ মসজিদে নববি) এবং মসজিদুল আকসা।' (সহিহ বুখারি : ১১৮৯)

এই হাদিসের মানে এটা নয়, এই তিনটি মসজিদ ছাড়া পৃথিবীর আর কোনো মসজিদই ভিজিট করা যাবে না। স্থাপত্যশৈলী (Architectural Design) অবলোকন কিংবা সৌন্দর্য উপভোগ করতে পৃথিবীর যেকোনো মসজিদে যাওয়া যাবে, নামাজ পড়া যাবে, কিন্তু অধিক পুণ্য লাভের আশায় এই তিনটি মসজিদ ছাড়া অন্য কোথাও ভ্রমণ জায়েজ নেই। এই হাদিসে জ্ঞানার্জনের জন্য সফর, উপার্জনের জন্য সফর, চিকিৎসার জন্য অথবা নিছক পর্যটনের উদ্দেশ্যে সফরকে নিষেধ করা হয়নি। এখানে বোঝানো হয়েছে মর্যাদার বিবেচনায় পৃথিবীর সমস্ত মসজিদ সমান, তবে এই তিনটি মসজিন ব্যতিক্রম। সুতরাং অধিক সওয়াবের উদ্দেশ্যে এই তিন মসজিদ ব্যতীত অন্যান্য মসজিদের উদ্দেশ্য সফর করা যাবে না। উদাহরণস্বরূপ, চট্টগ্রামের কোনো মসজিদ থেকে অধিক সওয়াব মনে করে বাইতুল মোকাররমে আসা যাবে না। কারণ, বাইতুল মোকাররম ও চট্টগ্রামের মসজিদ মর্যাদার দিক থেকে একই। কিন্তু মদিনা থেকে অধিক সওয়াবের জন্য মক্কায় সফর করা যাবে।

মসজিদুল হারামঃ

মসজিদুল হারাম পবিত্র মক্কা নগরীতে অবস্থিত পৃথিবীর প্রাচীনতম মসজিদ যা পবিত্র কাবাকে ঘিরে অবস্থিত। কাবাকে বলা হয় বাইতুল্লাহ বা আল্লাহর ঘর। এটাই পৃথিবীর প্রথম ঘর। হজ ও উমরাহকারীগণ এই ঘরকে ঘিরে তাওয়াফ করে থাকেন। এই ঘরের দিকে মুখ ফিরিয়েই পৃথিবীর ২০০ কোটি মুসলিম নামাজ পড়ে। এই মসজিদ থেকেই রাসূল (সাঃ) এর ইসরা সংঘটিত হয়েছিল। এই মসজিদ আঙিনায় রয়েছে মাকামে ইবরাহিম এবং জমজমের কূপ। পাশেই কালের সাক্ষী হয়ে দাঁড়িয়ে আছে সাফা-মারওয়া পাহাড়। যারা এই মসজিদের চৌহন্দিতে প্রবেশ করবে, তারা নিরাপদ। এ পবিত্র মসজিদ গোটা মানবসভ্যতার মিলনকেন্দ্র।

‘‘মসজিদুল হারামে এক রাকাত নামাজ পরলে ১ লক্ষ রাকাতের সওয়াব পাওয়া যায়।’’ (মুসনাদ আহমাদ: ১৬১১৭)

আল্লাহ তায়ালা ইরশাদ করছেন—
“নিঃসন্দেহে মানুষের জন্য সর্বপ্রথম যে ইবাদতগৃহটি নির্মিত হয়, সেটি মক্কায় অবস্থিত। তাকে কল্যাণ ও বরকত দান করা হয়েছিল এবং সমগ্র বিশ্ববাসীর জন্য হিদায়াতের কেন্দ্রে পরিণত করা হয়েছিল।' (সূরা আলে ইমরান: ৯৬)

‘‘আর যেখান থেকেই তুমি চলো না কেন, তোমার মুখ মসজিদে হারামের দিকে ফেরাও এবং যেখানেই তোমরা থাকো না কেন, সে দিকেই মুখ করে নামাজ পড়ো। (সূরা বাকারা: ১৫০)”

'পবিত্র তিনি যিনি নিয়ে গেছেন এক রাতে নিজের বান্দাকে মসজিদুল হারাম থেকে মসজিদুল আকসা পর্যন্ত, যার পরিবেশকে তিনি বরকতময় করেছেন—যাতে তাকে নিজের কিছু নিদর্শন দেখান। আসলে তিনিই সবকিছুর শ্রোতা ও দ্রষ্টা।' (সুরা বনি ইসরাইল)

“আবু জর (রাযিঃ) থেকে বর্ণিত, তিনি নবিজিকে প্রশ্ন করেছিলেন—ইয়া রাসূলাল্লাহ। প্রথম নির্মিত মসজিদ কোনটি? উত্তরে রাসূল (সাঃ) বললেন—মসজিদুল হারাম। তিনি আবার প্রশ্ন করলেন-এরপর কোনটি? নবিজি (সাঃ) বললেন মসজিদুল আকসা। আবু জর (রাযিঃ) এবার জিজ্ঞেস করলেন-উভয়টি নির্মাণের মাঝে ব্যবধান ছিল কত বছর? তিনি বললেন-চল্লিশ (বছর)। এরপর তিনি আরও বললেন— যেখানেই সালাতের সময় হবে, সেখানেই তুমি সালাত আদায় করে নেবে। সেটাই তোমার জন্য কল্যাণকর।' (সহিহ বুখারি: ৩৩৬৬)”

তবে কে প্রথম এই মসজিদ তৈরি করেছেন, তা নিয়ে স্পষ্ট কিছু জানা যায় না। কোনো কোনো তাফসিরকারকদের মতে, আল্লাহর নির্দেশে ফেরেশতারা সর্বপ্রথম বর্তমান কাবা ঘরের স্থানে একটি ঘর তৈরি করেন। পরবর্তী সময়ে আদম (আঃ)  ইবাদতের জন্য সেখানে আবার নতুন করে ঘরটি তৈরি করেন। কালের বিবর্তনে এই ঘর ধ্বংস ও পরিত্যক্ত হওয়ার পর আল্লাহ তায়ালা নতুন করে ইবরাহিম (আঃ) কে এখানে ইবাদতের জন্য ঘর তৈরির নির্দেশ দেন। ইতিহাসের বিভিন্ন ধাপে এর সংস্কার ও পুনর্নির্মাণ করা হয়েছে। বর্তমানে মসজিদুল হারাম বিশাল আয়তন নিয়ে অবস্থিত, যেখানে প্রায় ১০ লাখ লোক একসঙ্গে নামাজ আদায় করতে পারে।
 
মসজিদে নববিঃ

আল্লাহর রাসূল (সাঃ) এর নিজ হাতেগড়া মদিনার অন্যতম স্থাপনা ‘মসজিদে নববি’ । বিশ্বনবি (সাঃ) যখন মক্কা থেকে মদিনায় হিজরত করেন, তখন এ শহরটির নাম ছিল “ইয়াসরিব’। নবিজির আগমনের পরপরই ইয়াসরিব নামটি পরিবর্তন করে ‘মদিনা’ রাখা হয়। এটি বর্তমানে ‘মদিনায়ে মুনাওয়ারা' হিসেবে পরিচিত। মসজিদে নববির অবস্থান মদিনা শহরের কেন্দ্রস্থলে। গুরুত্বের দিক দিয়ে দেখলে মসজিদুল হারামের পরপরই এই মসজিদের স্থান। অন্যতম গুরুত্বপূর্ণ ধর্মীয় স্থান হওয়ার কারণে হজ ও উমরাহকারীগণ হজের আগে বা পরে মদিনায় অবস্থান করেন।

হিজরতের আগে মদিনায় কোনো মসজিদ ছিল না—যেখানে সাহাবিরা একসঙ্গে নামাজ আদায় করবেন। নতুন হিজরতকারীদের মধ্যে নামাজ আদায়ের শুন্য মসজিদের চাহিদা দেখা দিলে নবিজি নিজেই এই মসজিদের ভিত্তি স্থাপন করেন। মসজিদ নির্মাণের জন্য বনু নাজ্জার গোত্রের সাহল ও সুহাইল নামক দুই যুবক থেকে জমি ক্রয় করে নবিজি নিজেই সাহাবিদের নিয়ে এ মসজিদের নির্মাণকাজে অংশ নিয়েছিলেন। বিশ্বনবি (সাঃ)  এর সার্বিক তত্ত্বাবধান ও অংশগ্রহণে ঐতিহাসিক এই মসজিদ গড়ে ওঠে। মসজিদে নববিকে কেন্দ্র করেই বিকশিত হয়েছিল ইতিহাসের প্রথম মুসলিম সমাজ ও কল্যাণরাষ্ট্র।

‘‘মসজিদে নববিতে এক রাকাত নামাজ পড়লে এক হাজার রাকাত নামাজ পড়ার সওয়াব পাওয়া যায়।’’ (সহিহ মুসলিম ১৩৯৫)

মসজিদের ভেতরেই ছোটো রওজা, কিন্তু বিশেষ একটি অংশ রয়েছে রিয়াজুল জান্নাত নামে। এটি আল্লাহর রাসূল (সাঃ) -এর রওজা মোবারক থেকে তাঁর মিম্বার পর্যন্ত বিস্তৃত। এই জায়গাটি বেহেশতের বাগান নামেও পরিচিত। রাসূল (সাঃ) বলেন-

‘‘আমার ঘর (আয়িশা (রাযিঃ) এর ঘর) ও মিম্বারের মাঝখানের জায়গাটুকুকে (রওজাতুম মিন রিয়াজিল জান্নাহ) জান্নাতের উদ্যানসমূহের অন্যতম একটি উদ্যান।’’ (সহিহ মুসলিম ১৩৯১)

খুব সাদামাটা করে আল্লাহর রাসূল (সাঃ) এই মসজিদের নির্মাণকাজ শুরু করেন। ছাদ তৈরি করা হয় খেজুর পাতার আস্তরণ দিয়ে। আর খেজুর গাছের খুঁটি দিয়ে ছাদের কাঠামো ধরে রাখা হয়। মসজিদে নববির ফ্লোর ছিল বালি আর মাটির। বৃষ্টি হলে ফ্লোর কর্দমাক্ত হয়ে যেত। মসজিদে মোট তিনটি দরজা ছিল । দক্ষিণে বাবে রহমত, পশ্চিম দিকে বাবে জিবরিল এবং পূর্বদিকে বাব আন-নিসা।

এ মসজিদ শুধু নামাজ পড়ার জন্যই ছিল না; বরং এটি ছিল একটি বিশ্ববিদ্যালয়। এতে মুসলমানরা ইসলামের যাবতীয় জ্ঞান শিক্ষালাভ করত। সাহাবিদের দ্বীন শেখানো থেকে শুরু করে রাষ্ট্রীয় গুরুত্বপূর্ণ সব কাজ বিশ্বনবি মসজিদে নববিতে বসেই আঞ্জাম দিতেন। সাহাবিরা এখানেই তাঁর কাছে কুরআন শিখতেন আবার এর প্রাঙ্গণে চলত যুদ্ধের প্রশিক্ষণ ও প্রস্তুতিসভা। আক্ষরিক অর্থেই এ মসজিদ ছিল জীবন্ত ও প্রাণবস্তু। মদিনার সোনালি সমাজ বিনির্মাণে ব্যাপক ভূমিকা রেখেছিল এই পবিত্র মসজিদ। রাসূলুল্লাহ (সাঃ) এর পর খোলাফায়ে রাশেদার যুগ পর্যন্ত মসজিদে নববিই ছিল ইসলামি খিলাফতের প্রাণকেন্দ্র। এখান থেকেই গোটা মুসলিম বিশ্ব পরিচালিত হতো।

এ মসজিদেরই একপাশে সবুজ রঙের গম্বুজের নিচে শুয়ে আছেন রাহমাতুল্লিল আলামিন। তাঁর কবর মোবারকের সাথেই রয়েছে ইসলামের প্রথম খলিফা আবু বকর এবং দ্বিতীয় খলিফা উমর (রাযিঃ) -এর কবর। মসজিদে নববির পাশেই বাকি কবরস্থান। এখানে ফাতিমা ও উসমান (রাযিঃ) এবং নবিজির সম্মানিতা স্ত্রীগণসহ অগণিত সাহাবায়ে কেরামের কবর রয়েছে। এর একপাশে নতুন নতুন কবর হচ্ছে প্রতিনিয়ত। এখানে শুধু একটি পাথরের খণ্ড দিয়ে চিহ্নিত করা আছে একেকটি কবর।

এই মসজিদটিও বহুবার সংস্কার ও সম্প্রসারণ করা হয়েছে। খায়বারের যুদ্ধের পর সপ্তম হিজরিতে মসজিদে নবধি কিছুটা সম্প্রসারণ করা হয়। প্রথম খলিফা আবু বকর (রাযিঃ)-এর শাসনামলে মসজিদের আকার অপরিবর্তিত থাকলেও দ্বিতীয় খলিফা উমর (রাযিঃ) মসজিদ সম্প্রসারণ করেন। এরপর উমাইয়া, আব্বাসীয় ও উসমানীয় যুগেও করা হয় নানা সংস্কার। সৌদি আরব প্রতিষ্ঠার পরও মসজিদের বেশ কয়েক দফা সংস্কার ও সম্প্রসারণ করা হয়। মসজিদটিতে বর্তমানে প্রায় সাত লাখ মুসল্লি একসঙ্গে নামাজ আদায় করতে পারেন।

বর্তমান মসজিদে নববি আধুনিক স্থাপত্যশিল্পের অনুপম নিদর্শন। বিশাল আয়তন, অপরূপ কারুকার্য, উন্নত কার্পেট, আধুনিক শীতাতপ নিয়ন্ত্রণব্যবস্থা যেকোনো লোককেই মুগ্ধ করার জন্য যথেষ্ট। মসজিদে নববির খোলা প্রাঙ্গণের অন্যতম সেরা আকর্ষণ হলো বিশাল অটোমেটিক ছাতা। শক্ত স্তম্ভের শীর্ষভাগে ছাতাগুলো এমনভাবে স্থাপন করা হয়েছে—যখন বন্ধ থাকবে, তখন স্তম্ভের একটি অংশই মনে হয়। রোদ উঠার সাথে সাথে প্রতিদিন সকালে স্বয়ংক্রিয়ভাবে ধীরে ধীরে ছাতাগুলো খুলে যায়। সে এক চোখ ধাঁধানো দৃশ্য! সব মিলে মসজিদে নববির পরিবেশটা খুব স্নিগ্ধ, হিমেল আর ছিমছাম। মসজিদ প্রাঙ্গণে প্রবেশ করলেই যেন প্রাণটা শীতল হয়ে যায়।

মসজিদুল আকসাঃ 

মসজিদুল আকসা বা বায়তুল মুকাদ্দাস ইসলামের তৃতীয় পবিত্রতম মসজিদ—

যেটি জেরুজালেমের পুরোনো শহরে অবস্থিত। এটা মুসলমানদের কাছে ‘বায়তুল মুকাদ্দাস’ বা ‘আল আকসা' মসজিদ নামে পরিচিত। ইসলামি স্থাপনার প্রাচীন এই নমুনাটি মুসলমান, খ্রিষ্টান ও ইহুদি-তিন ধর্মাবলম্বীদের কাছেই সমানভাবে পবিত্র ও গুরুত্বপূর্ণ। ঈসা (আঃ) ও মারইয়াম (আঃ) -এর সাথে প্রাচীনতম ইবাদতগৃহ বায়তুল মুকাদ্দাস বা মসজিদে আকসার সম্পর্ক সুনিবিড়ভাবে জড়িত ৷৷

মুসলমানদের কাছে আল আকসা মসজিদ নামে পরিচিত স্থাপনাটি ইহুদিদের কাছে 'টেম্পল মাউন্ট' নামে পরিচিত। আল আকসা হচ্ছে ইসলামের প্রথম কিবলা এবং মক্কা ও মদিনার পর তৃতীয় পবিত্র স্থান। মসজিদুল আকসায় এক রাকাত নামাজ আদায় করলে ২৫০, অন্য বর্ণনায় ৫০০ রাকাতের সাওয়াব পাওয়া যায়। শেষ জামানার ঘটনাবলির কারণেও এ এলাকাটি খুবই গুরুত্বপূর্ণ। এই অঞ্চলেই দাজ্জাল ও ঈসা (আঃ)-এর আগমন ঘটবে।

বিশ্বনবি (সাঃ) মিরাজের রাতে মসজিদুল হারাম থেকে আল আকসা মসজিদে এসেছিলেন এবং এখান থেকেই তিনি ঊর্ধ্বাকাশের দিকে যাত্রা করেন। বিশ্বনবি (সাঃ)  মিরাজ গমনের প্রাক্কালে এই মসজিদে সকল নবি-রাসূলের ইমামতি করে নামাজ আদায় করেন। এতে তিনি 'ইমামুল আম্বিয়া' অর্থাৎ সকল নবির ইমাম এবং ‘সায়্যিদুল মুরসালিন' তথা সব রাসূলের নেতা হিসেবে স্বীকৃত হন। এ এলাকাটি অসংখ্য নবি-রাসুলের স্মৃতিবিজড়িত। এর আশপাশে অনেক নবি-রাসূলের কবর রয়েছে। প্রাচীনকাল থেকেই এই অঞ্চলটি ওহি অবতরণের স্থল, ইসলামের কেন্দ্র, ইসলামি সংস্কৃতির চারণভূমি এবং ইসলাম প্রচারের লালনক্ষেত্র হিসেবে প্রসিদ্ধ। আল আকসা মসজিদের গুরুত্বের আরও একটি বড়ো কারণ হলো-রাসূল (সাঃ) -এর নবুয়তপ্রাপ্তির পর থেকে টানা ১৪ বছর পর্যন্ত আকসা মসজিদই ছিল মুসলিমদের কিবলা। মক্কায় যখন রাসূল (সাঃ) নামাজ পড়তেন, তখন বায়তুল মুকাদ্দাস অভিমুখী হয়ে দাঁড়ালেও কাবাকে তিনি সামনে রাখতেন। হিজরতের ১৬/১৭ মাস পর মহান আল্লাহর নির্দেশে মুসলমানদের কিবলা বায়তুল মুকাদ্দাস থেকে মক্কার দিকে স্থায়ীভাবে পরিবর্তিত হয়।

বিশুদ্ধ মতানুসারে—সর্বপ্রথম আদম (আঃ) মসজিদুল আকসার ভিত্তিপ্রস্তর স্থাপন করেন। ইমাম কুরতুবির মতে, এই মসজিদটি প্রথম নির্মাণ করেন আদম (আঃ) -এর কোনো এক সন্তান। ইবনে হাজার আল আসকালানি (রহ.) নুহ (আঃ) এর সন্তান সাম-এর কথাও উল্লেখ করেছেন। পরবর্তীকালে এই মসজিদটি পুনর্নির্মাণ করেছিলেন ইবরাহিম (আঃ) এর সন্তান নবি ইসহাক (আঃ) এবং পরিপূর্ণ করেছিলেন নবি সোলায়মান (আঃ)। বনি ইসরাইলের ধার্মিক লোকজন এই বায়তুল মুকাদ্দাস বা মসজিদুল আকসায় আল্লাহ তায়ালার উপাসনায় মগ্ন থাকত।

ইতিহাসের সুদীর্ঘ পথ-পরিক্রমা শেষে খলিফা উমর ইবনুল খাত্তাব (রাযিঃ) -এর আমলে জেরুজালেম বিজয় হলে বর্তমান মসজিদের স্থানে তিনি একটি মসজিদ নির্মাণ করেছিলেন। পরবর্তী সময়ে উমাইয়া খলিফা আবদুল মালিকের যুগে মসজিদটি পুনর্নির্মাণ ও সম্প্রসারিত হয়। ৭৪৬ খ্রিষ্টাব্দে ভূমিকম্পে মসজিদটি ধ্বংসপ্রাপ্ত হলে আব্বাসীয় খলিফা আল মনসুর এটি পুনর্নির্মাণ করেন।

পরবর্তী সময় খলিফা আল মাহদি মসজিদটি পুনর্নির্মাণ করেন। ১০৩৩ খ্রিষ্টাব্দে আরেকবার ভূমিকম্পে ক্ষতিগ্রস্ত হলে ফাতিমীয় খলিফা আলি আজ-জাহির পুনরায় মসজিদটি নির্মাণ করেন, যা অদ্যাবধি টিকে আছে।

১০৯৯ খ্রিষ্টাব্দে ক্রুসেডাররা জেরুজালেম দখল করার পর মসজিদুল আকসাকে একটি প্রাসাদ এবং মসজিদ প্রাঙ্গণে অবস্থিত কুব্বাতুস সাখরাকে গির্জা হিসেবে ব্যবহার করত। মুসলিম বীর সুলতান সালাহউদ্দিন আইয়ুবি জেরুজালেম পুনরায় জয় করার পর মসজিদ হিসেবে পুনরায় ব্যবহার শুরু হয়। আইয়ুবি, মামলুকি, উসমানি, সুপ্রিম মুসলিম কাউন্সিল ও জর্ডানের তত্ত্বাবধানে এর নানাবিধ সংস্কার করা হয়। বর্তমানে পুরোনো শহরটি ইজরাইলিদের নিয়ন্ত্রণে রয়েছে। ইসলামের তৃতীয় বৃহত্তম ঐতিহাসিক এ মসজিদটির ওপর চলছে জায়োনিস্ট ইহুদিদের আগ্রাসন। অবৈধভাবে গড়ে উঠা রাষ্ট্র ইজরাইল ১৯৬৭ সালে মসজিদুল আকসা জবরদখল করে নেয়। এরপর থেকে সেখানকার মুসলিম জনগণ মুক্তি ও স্বাধীনতার জন্য তাদের সংগ্রাম চালিয়ে যাচ্ছে। কিন্তু জায়োনবাদী ইজরাইল একের পর এক মুসলিম অধ্যুষিত এলাকা জবরদখল করে ইহুদি বসতি সম্প্রসারণ অব্যাহত রাখে।

বর্তমানে এ মসজিদে প্রবেশাধিকার সংরক্ষিত। ইজরাইলের মুসলিম বাসিন্দা এবং পূর্ব জেরুজালেমে বসবাসরত ফিলিস্তিনিরা মসজিদুল আকসায় প্রবেশ ও নামাজ আদায় করতে পারে। আবার অনেক সময় তাদের বাধা দেওয়ারও ঘটনা ঘটে। এই বিধিনিষেধের মাত্রা সময়ে সময়ে পরিবর্তন হয়। কখনো শুধু জুমার নামাজের সময় বিধিনিষেধ আরোপ করা হয়। গাজার অধিবাসীদের জন্য বিধিনিষেধ অনেক বেশি কঠোর। আমরা মহান আল্লাহ তায়ালার দরবারে কায়মনোবাক্যে ফরিয়াদ জানাই, তিনি যেন আবারও আমাদের কুদস বিজয়ের তাওফিক দেন এবং মসজিদুল আকসা পুনরুদ্ধার করার হিম্মত নসিব করেন।

মসজিদমুখী প্রজন্ম গড়ে তুলতে করণীয়ঃ
সত্যিকারার্থে আপনি যদি একটি নামাজি সমাজ কিংবা নামাজি প্রজন্ম দেখতে চান, তাহলে শিশু ও তরুণদের মসজিদমুখী করতে হবে। যে প্রজন অভ্যাসগতভাবেই মসজিদমুখী, সে প্রজন্ম স্বাভাবিকভাবেই কল্যাণকামী হয়। অন্যদিকে নতুন প্রজন্ম যদি মসজিদ না চেনে, তাহলে তারা বিকল্প জায়গা খুঁজে নেবে এবং বিভিন্ন ধ্বংসাত্মক কাজে নিজেকে জড়িয়ে ফেলবে। কিশোর গ্যাং, মাদকাসক্তি ও ধর্ষণ বিস্তার তার চাক্ষুষ প্রমাণ। তাই সুন্দর ও অপরাধমুক্ত সমাজ গঠনে মসজিদমুখী প্রজন্ম গড়ে তোলার বিকল্প নেই।

তরুণদের মসজিদমুখী করার জন্য ছোটো বয়স থেকেই তাদের মসজিদে নিয়ে আসতে হবে। মসজিদের সবার সাথে পরিচয় করিয়ে দিতে হবে। আস্তে আস্তে মসজিদের আদবগুলো শেখাতে হবে। মাঝেমধ্যে ছোটোখাটো পুরস্কার হিসেবে চকলেট-চিপস দেওয়া যেতে পারে। বাচ্চারা যেহেতু নতুন জামা পরতে ভালোবাসে, তাই মসজিদে আসার জন্য তাদের নতুন জামা কিনে দেওয়া যেতে পারে অথবা অপেক্ষাকৃত ভালো জামাটি পরানো যেতে পারে—এতে তাদের আগ্রহ প্রবল হবে।

বাচ্চারা সাধারণত একটু দুষ্ট স্বভাবের হয়। তারা সুযোগ পেলেই হাসি, কান্না, ছোটাছুটি, হইহুল্লোর ইত্যাদি করতে ভালোবাসে। আর এটা খুবই স্বাভাবিক। কারণ, তারা এর ভালো-মন্দ প্রভাব বুঝতে পারে না। তারা যদি বুঝত, তাহলে দুষ্টুমি করত না। বাচ্চা থাকতে আপনিও এমন করেছেন। আর এ রকম দুষ্টুমি খুনশুটি বাচ্চাদেরই মানায়। বড়োরা এমনটা করলে মানাবেও না; বরং মানুষ তাদের পাগল বলবে। এক্ষেত্রে অভিভাবকদের একটু সজাগ হতে হবে। মসজিদে যাতে তারা এসব না করে, এজন্য বাড়িতেই তাদের বোঝাতে হবে। নিয়মিত বোঝালে তারা একসময় মসজিদের পরিবেশের সঙ্গে অভ্যস্ত হয়ে যাবে।

অভিভাবকদের উচিত সন্তানকে পাশে নিয়ে নামাজে দাঁড়ানো। এতে তারা দুষ্টুমি করার সুযোগ পায় না। আর পেছনের কাতারে পাঠিয়ে দিলে তারা আরও বেশি করে দুষ্টমি করার সুযোগ পায়। মসজিদে আসা-যাওয়ার পথে গল্পোচ্ছলে তাদের মসজিদের আদব-কায়দা ও ইসলামের বিভিন্ন বিষয় শিখিয়ে দিতে হবে। ওদের বোঝাতে হবে এটা আমাদের ইবাদতগৃহ, এটা পবিত্র জায়গা। এখানে দুষ্টুমি করতে হয় না। এখানে নীরবে সুন্দর পরিবেশে, ভদ্রভাবে আল্লাহর ইবাদত-বন্দেগি করতে হয়। এভাবে বুঝিয়ে বললে ধীরে ধীরে মসজিদের আদব সম্পর্কে ওরা সচেতন হয়ে উঠবে।

নিজের সন্তান ছাড়াও মসজিদে আরও যেসব শিশু আসে, তাদের আদর করতে হবে, প্রসংশা করতে হবে। তাদের সাথে হাসিমুখে কথা বলুন, উৎসাহ দিন, সুযোগ থাকলে তাদের নিয়ে গল্প করুন, নবি-রাসূলদের গল্প শোনান। কখনো কখনো তাদের চকলেট, কলম, বই, ফলমূল উপহার দিন। এতে তারা আনন্দিত হবে, মসজিদকে উপভোগ করতে শিখবে, মসজিদকে নিজের মনে করবে এবং মসজিদে আসার জন্য আগ্রহী হয়ে উঠবে।

মনে রাখবেন, বড়োদের নামাজি বানানো খুব কঠিন, কিন্তু ছোটোদের মসজিদমুখী করা খুবই সহজ। তাই দাওয়াতি কাজের একটা বড়ো সময় ছোটোদের পেছনেই ব্যয় করা উচিত। রাসূলুল্লাহ (সাঃ) নিজেও শিশুদের মসজিদে নিয়ে আসতেন এবং তাদের দুষ্টুমি সহ্য করতেন। তিনি যখন সিজদায় যেতেন, তখন তাঁর প্রিয় নাতি ইমাম হাসান ও হুসাইন (রাযিঃ) তাঁর কাঁধে চড়ে বসতেন। ফলে তিনি সিজদা থেকে উঠতে পারতেন না, দীর্ঘ সময় ধরে সিজদায় থাকতে হতো তাঁকে। তবুও তিনি নাতিদের সঙ্গে রাগ বা খারাপ আচরণ করতেন না। (সহিহ ইবনে হিব্বান ৬৯৭০)

আবু কাতাদাহ (রাযিঃ) বর্ণনা করেন-
‘‘রাসূল (সাঃ) তাঁর নাতনি উমামাহ (রাযিঃ) কে কাঁধে করে নিয়ে আমাদের কাছে এলেন। রাসুল (সাঃ) ইমামতির জন্য নামাজের স্থানে দাঁড়ালে আমরা তাঁর পেছনে দাঁড়িয়ে গেলাম, অথচ সে (উমামাহ (রাযিঃ) তাঁর স্থানে তথা রাসূল (সাঃ) এর কাঁধেই আছে। রাসূল (সাঃ) নামাজের তাকবির দিলেন, আমরাও তাকবির দিলাম। রাসূল (সাঃ) রুকু করার সময় তাঁকে পাশে নামিয়ে রেখে রুকু ও সিজদা করলেন। সিজদা শেষে আবার দাঁড়ানোর সময় তাঁকে আগের স্থানে উঠিয়ে নিতেন। এভাবে নামাজের শেষ পর্যন্ত প্রত্যেক রাকাতেই তিনি এমনটি করেছেন।’’ (সুনানে আবু দাউদ: ৯১৮)

এ ছাড়াও নবিজির খুতবা দেওয়ার সময় কলিজার টুকরা দৌহিত্র হাসান হুসাইন এলে তিনি খুতবা বন্ধ রেখে তাঁদের জড়িয়ে ধরে আদর করতেন। কোলে তুলে নিতেন এবং চুম্বন করতেন। আর বলতেন—'খুতবা শেষ করা পর্যন্ত আমি ধৈর্যধারণ করতে পারব না। তাই খুতবা দেওয়া বন্ধ করেই এদের কাছে চলে এসেছি।' (সুনানে আবু দাউদ: ১১০৯)

সুবহানাল্লাহ! রাসূল (সাঃ) ছোটো বাচ্চাদের কাঁধে নিয়ে নামাজ পড়তে পারেন, জুমার খুতবা থামিয়ে নাতিদের কোলে তুলে নিতে মিম্বার থেকে নেমে আসতে পারেন। আর আমরা মসজিদে বাচ্চাদের উপস্থিতি সহ্য করতে পারি না। মসজিদে বাচ্চা দেখলেই চেঁচিয়ে উঠি।

বাচ্চারা দুষ্টুমি করবে—এটাই স্বাভাবিক। আবার অনেকে বলে থাকেন, এখনকার বাচ্চারা একটু বেশিই দুষ্ট। হ্যা, এটিও ঠিক; কিন্তু তাই বলে তো আপনি বাচ্চাকে ধমক দিলে হিতে বিপরীত হবে। কেননা, যে একবার ধমক খাবে, সে পরবর্তী সময়ে মসজিদে আসতে ভয় পাবে। বাচ্চাদের যদি মসজিদ থেকে দূরে রাখেন, তাহলে পরবর্তী প্রজন্মে নামাজ পড়ার জন্য মসজিদে মুসল্লিই থাকবে না—এই ব্যাপারটি কি কখনো চিন্তা করেছেন? ধমকের শিকার হলে হয়তো বাচ্চারা ভাবতে পারে, মসজিদে গিয়ে ধমক খাওয়ার চাইতে বাসায় বসে ভিডিও গেমস খেলাই ভালো।

যে সমাজের মসজিদগুলো শিশু-কিশোরদের পদচারণায় মুখর থাকে, সেই সমাজে মুসল্লির অভাব হয় না। আমরা যদি মসজিদে অধিক পরিমাণে কিশোর, তরুণ-যুবকদের উপস্থিতি নিশ্চিত করতে পারি, তাহলে রাতারাতি এ সমাজ বদলে যাবে। মাদকসেবী কমে যাবে, ধর্ষণ, ইভটিজিং বন্ধ হবে, নতুন করে আর কোনো কিশোর গ্যাং গড়ে উঠবে না। আমরা পাব মসজিদমুখী এক আলোকিত তরুণ প্রজন্ম।

আলোকিত সমাজ বিনির্মাণে মসজিদ যেমন হওয়া উচিতঃ
মসজিদ ইসলামি সমাজব্যবস্থার নিউক্লিয়াস। ইসলামি সমাজ মূলত মসজিদকেন্দ্রিক। মসজিদকে ঘিরেই মুসলিমদের যাবতীয় কাজ আবর্তিত হওয়া উচিত। মসজিদ শুধু ইবাদতখানা নয়; আলোকিত মানুষ তৈরির কারখানাও। মুসলিম উম্মাহর আশা-ভরসার কেন্দ্রস্থল মসজিদে যেমন আত্মার খোরাক মেলে, তেমনি এখানে জাগতিক সমস্যার সমাধানও মিলবে। মসজিদ হবে আলোকিত সমাজ গঠনের কেন্দ্র। তবে এর জন্য চাই প্রতিটি শহর, উপশহর, উপজেলা এবং গ্রাম-গঞ্জে আদর্শ মসজিদ স্থাপন, যোগ্য ইমাম-মুয়াজ্জিন নিয়োগ এবং উপযুক্ত পৃষ্ঠপোষকতা। একটি প্রাণবস্ত মসজিদের অবকাঠামো ও একটি আদর্শ মসজিদ কেমন হওয়া উচিত, তার একটি রূপরেখা নিচে তুলে ধরার চেষ্টা করছি।

বৃহৎ পরিসরে মসজিদের কাঠামো নির্মাণঃ
মসজিদের আয়তন বৃহৎ পরিসরে হওয়া উচিত। প্রশস্ত ও বড়ো এরিয়া নিয়ে মসজিদ নির্মাণ করতে হবে, যেন তা সামাজিক কর্মকাণ্ডের প্রাণকেন্দ্রে পরিণত হয় এবং মসজিদকে কেন্দ্র করে সামাজিক, সাংস্কৃতিক, বিনোদন, শিক্ষা ও গবেষণামূলক কর্মকাণ্ড পরিচালনা করা সম্ভব হয়। মসজিদ কেবল ইবাদতের জায়গাই হবে না; বরং ইবাদতকারীদের যোগ্যতর করে গড়ে তোলার জন্য প্রশিক্ষণ কেন্দ্র, সামাজিক সমস্যা সমাধানের জন্য কাউন্সিলিং, শিশুদের সুস্থ বিনোদনের জন্য সেরা স্থান এবং মানুষের নির্ভরতা ও আস্থার প্রতীক বলে স্বীকৃত হবে। এ সমস্ত কাজের জন্য মসজিদের আয়তন বড়ো পরিসরে হওয়া আবশ্যক। মসজিদের অবকাঠামো এমন হওয়া উচিত—যাতে ইবাদতের জন্য নির্দিষ্ট জায়গা ছাড়াও সেখানে পড়াশোনার জন্য লাইব্রেরি, গবেষণাগার, ইসলামের মৌলিক বিষয় শিক্ষাদানের জন্য ক্লাসরুম, মসজিদ প্রাঙ্গণে শিশুদের খেলাধুলার জন্য পর্যাপ্ত জায়গা, খেলার সমগ্রী, বসার ও শরীরচর্চার জন্য সুব্যবস্থা। সামাজিক বিচার-আচারের জন্য আলাদা কনফারেন্স রুম ইত্যাদি থাকে। আনুষঙ্গিক আরও যেসব বিষয় নিশ্চিত করতে হবে, তা হলো—

• পর্যাপ্ত পার্কিং ব্যবস্থা থাকা যাতে যারা গাড়ি নিয়ে আসবেন তাদের কোনো বেগ পেতে না হয়।

• মনোরম ওয়াশ এরিয়া থাকা; যাতে আল্লাহর বান্দারা অঞ্জু সেরে সুন্দর টাওয়ালে হাত-মুখ মুছে নিতে পারে। 

• মসজিদের বাইরে ফুলের বাগান থাকা (Eco Friendly Mosque), পরিবেশবান্ধব মসজিদ হওয়া।

• এয়ারকন্ডিশন, সিসি ক্যামেরা, উন্নত কার্পেট, ডিজিটাল সাউন্ড সিস্টেম, জুতা রাখার নিরাপদ বাক্স, সুতরা, রেহাল, টিসুর বক্স, টাওয়াল, আতরের ছোটো বোতল, পরিষ্কার লুঙ্গি ও মেয়েদের জন্য বড়ো হিজাব। 

• মসজিদ চব্বিশ ঘণ্টা খোলা রাখার ব্যবস্থা করা এবং সিকিউরিটি গার্ড নিশ্চিত করা। মসজিদ ম্যানেজমেন্ট অফিস তৈরি করা; যেখান থেকে মসজিদের সকল অ্যাক্টিভিটি অপারেট করা হবে।
 
যোগ্য ইমাম নিয়োগঃ

মসজিদের সবচেয়ে গুরুত্বপূর্ণ ব্যক্তি হলেন ইমাম সাহেব। একটি আলোকিত সমাজ বিনির্মাণে তিনিই হবেন মূল কারিগর। এজন্য তাঁকে হতে হবে খুবই চৌকশ, দক্ষ, জ্ঞানী ও অনুসরণীয় চরিত্রের অধিকারী। সমাজে কী চলছে, की সমস্যা বিরাজ করছে, তা ত্বরিত গতিতে চিহ্নিত করে সমাধানের জন্য কার্যকর ব্যবস্থা গ্রহণই হবে ইমাম সাহেবের অন্যতম প্রধান কাজ। তিনি হবেন সকল শ্রেণির মানুষের কাছে গ্রহণযোগ্য ও রোলমডেল। সব শ্রেণির মানুষকে প্রয়োজনীয় পরামর্শ দেবেন। দ্বীনি সমস্যা, মানসিক সমস্যা, বয়ঃসন্ধিকালীন সমস্যা, বার্ধক্যকালীন সমস্যা, মাদকাশক্তি, ক্যারিয়ারবিষয়ক দিকনির্দেশনা, উন্নয়ন ভাবনা ইত্যাদি যাবতীয় বিষয়ে তিনি একজন যোগ্য পরামর্শক ও সংগঠক হিসেবে কাজ করবেন। এই সমস্ত কাজ আঞ্জাম দেওয়ার জন্য যে ধরনের মেধা, মনন, যোগ্যতা, কর্মস্পৃহা, সৃজনীশক্তি ও নেতৃত্বের গুণাবলি দরকার, তার সমস্ত কিছুতেই ইমাম সাহেবকে বলীয়ান হতে হবে।

যে ইমাম এগুলো করতে পারেন না, তিনি কীভাবে ইমাম হতে পারেন? নামাজ তো অনেকেই পড়াতে পারেন, তাহলে আলাদা করে আর ইমাম রাখার প্রয়োজন কী? মূলত ইমাম তিনিই হবেন—যিনি সঠিক পথ চেনেন, সে পথে এগোতে পারেন এবং অন্যকে পথ দেখাতে পারেন (Who knows the way, who goes the way, who shows the way and then he's Imam).

একজন যোগ্য ইমাম হওয়ার জন্য শরয়ি যোগ্যতার পাশাপাশি আরও যেসব প্রয়োজনীয় গুণ থাকা আবশ্যক, তা হলো—

ক. ঐক্য বজায় রাখার ক্ষমতাঃ একজন ইমামের অন্যতম প্রধান কাজ হলো–সমাজে ঐক্য বজায় রাখা। একটি সমাজে অনেক মত, মাজহার ও দলের লোক থাকে। প্রত্যেকের আলাদা আলাদা চিন্তা ও বিশ্লেষণ থাকে। ঈমান ও আমলের দিক থেকেও থাকে বিভিন্ন স্তরের মানুষ। ইমাম সাহেবের কাজ হলো—সবার মাঝে ঐক্য ও সম্প্রীতি ধরে রাখা। ভিন্ন মতকে উড়িয়ে না দিয়ে সম্মান এবং পরস্পরের মধ্যে মিলগুলো খুঁজে বের করার চেষ্টা করা। বিভিন্ন মতের মুসলিমদের মধ্যে তাওহিদের ভিত্তিতে সমঝোতা করার চেষ্টা করা। তবে হ্যা, অবশ্যই ইসলামের মৌলিক প্রাণসত্তার সাথে আপস করে কৃত্রিম সমঝোতা কাঙ্ক্ষিত নয়।

খ. নিজেকে আপডেট রাখাঃ একজন ইমাম সমসাময়িক বিষয়ে অনেক বেশি আপডেট থাকবেন। তিনি সমাজ, রাষ্ট্র ও আন্তর্জাতিক বিভিন্ন বিষয়ের হালচাল সম্পর্কে সম্যক ধারণা রাখবেন। সমাজ ও রাষ্ট্রের বিভিন্ন সংকট নিয়ে গবেষণা করবেন, প্রয়োজনে সংশ্লিষ্ট বিষয়ে বিশেষজ্ঞদের সাথে পরামর্শ করে সমস্যার কারণ ও উত্তরণের পথ উদ্ঘাটন করবেন। অতঃপর এই বিষয়ে জুমার খুতবায় প্রাণবন্ত আলোচনা এবং জনগণকে সচেতন করবেন। সর্বোপরি তিনি সংকট মোকাবিলায় জনগণকে দায়িত্বশীল হতে শেখাবেন। এতে অংশগ্রহণে উৎসাহ দেবেন।

গ. ভাষার দক্ষতাঃ একজন ইমাম ভাষা ও বাগ্মিতায় হবেন পারদর্শী। তিনি মাতৃভাষার পাশাপাশি আরবি ও ইংরেজি ভাষায়ও দক্ষ (Expert) হবেন। এগুলোর পাশাপাশি আরও বিভিন্ন ভাষাও দখলে রাখতে পারেন। শুদ্ধ উচ্চারণ, প্রাঞ্জল ও সাবলীল উপস্থাপন, সুন্দর বাচনভঙ্গি, উপযুক্ত ও পরিশীলিত শব্দচয়ন এবং বডি ল্যাঙ্গুয়েজে পারদর্শী হবেন। তিনি হবেন যেকোনো বিষয় আকর্ষণীয়ভাবে উপস্থাপনে দক্ষ। এতে বিভিন্ন শ্রেণি-পেশার মানুষের কাছে ইমামের গ্রহণযোগ্যতা বৃদ্ধি পাবে। তারা ইমামকে আইকন হিসেবে গ্রহণ করতে স্বাচ্ছন্দ্যবোধ করবে। ফলে ইমামগণ সাধারণ মানুষের সামনে দ্বীনকে সুন্দরভাবে উপস্থাপনের বেশি বেশি সুযোগ পাবেন।

ঘ. সাবলীল উপস্থাপনার সক্ষমতাঃ উপস্থাপনা একটি শিল্প। কোনো বিষয়ে যেনতেন দায়সারা উপস্থাপনা করা হলে বিষয়টি গুরুত্ব হারায়। আলোচনা ফলপ্রসূ হওয়ার জন্য সুন্দর ও সাবলীল উপস্থাপন খুবই জরুরি। মুসল্লিদের মন-মেজাজ, পরিবেশ-পরিস্থিতি, মানসিক অবস্থা বুঝে কথা বলতে পারলে তাদের শেখানো, বোঝানো এবং প্রভাবিত করা সম্ভব হবে। শ্রোতামগুলী যে ভাষায়, যে পদ্ধতিতে বুঝবে, সেভাবেই কথা বলতে হবে। ইমাম সাহেব যদি শহরের মসজিদগুলোতে আঞ্চলিক ভাষায় কথা বলেন, তাহলে তা আবেদন হারাতে বাধ্য। আবার খুব গ্রামীণ পরিবেশে আপনি যদি আরবি ও ইংরেজি দিয়ে কথা বলেন, তাহলে সেটিও আবেদন হারাবে। রাসূল (সাঃ) এর উপস্থাপনাভঙ্গি ছিল অসাধারণ। তিনি যখন কথা বলতেন, তখন কাফির-মুশরিক সবাই মিলে তাঁর কথা শুনত। তিনি বলতেন অল্প, কিন্তু তাঁর কথামালার আবেদন ছিল অনেক বেশি—–যা উপস্থিত শ্রোতাদের বিমোহিত করত।

ঙ. আস্থাবান হওয়াঃ ইমাম সাহেবকে অবশ্যই আস্থাবান হতে হবে। তাঁকে এমন যোগ্য ও চরিত্রের অধিকারী হতে হবে যাতে সর্বসাধারণ তাদের সাথে কথা বলতে, তাদের কাছে মনের কথা ব্যক্ত করতে এবং সার্বিক বিষয়ে পরামর্শ করতে উৎসাহী হয়। ইউরোপ-আমেরিকার অনেক মসজিদে ইমামদের সাথে কনসাল্টেশন টাইম মেইনটেইন করতে হয়। ওই নির্ধারিত সময়ে তিনি লোকজনের সমস্যার কথা শোনেন এবং ইসলামের আলোকে সমাধান দেওয়ার চেষ্টা করেন। আমাদের সমাজে অনেক সহজ-সরল মানুষ থাকে, তারা বিভিন্ন বিষয়ে পরামর্শের জন্য যার-তার কাছে ধরনা দেয়। কিছু বাজে লোক এই সুযোগে তাদের সর্বস্বান্ত করে ছাড়ে। ইমাম সাহেব যদি আস্থার প্রতীক এবং যোগ্যতর হন, তাহলে সকল শ্রেণির মানুষ তাঁর কাছ থেকে পরামর্শ নিতে পারবে এবং প্রতারণা থেকে নিস্তার পাবে। সমাজে ভালো মানুষের যখন প্রভাব বাড়ে, তখন প্রতারকদের দৌরাত্ম্য কমে যায়।

চ. অনুসরণীয় ব্যক্তিত্বের অধিকারী হওয়াঃ ইমাম সাহেবকে কথাবার্তা, চালচলন, আচার-আচরণ, পোশাক-আশাক, লেনদেন, শিক্ষা-দীক্ষা, জ্ঞান-গরিমা, চিন্তা-গবেষণা ও প্রোডাক্টিভিটিতে হতে হবে রোলমডেল। মানুষ যেন তাঁকে দেখে সকল ক্ষেত্রেই প্রেরণা নিতে পারে এবং প্রতিটি ক্ষেত্রেই তাঁকে অনুসরণ করে। তিনি নিজেকে দাওয়াতি চরিত্রের উপমা হিসেবে উপস্থাপন করবেন। কারণ, মানুষ কথার চেয়ে কাজকেই বেশি অনুসরণ করে।

ছ. নেতৃত্বের গুণাবলি থাকাঃ সমাজের বিভিন্ন কাজ আঞ্জাম দেওয়া এবং সমস্যার সমাধানের জন্য ইমাম সাহেবকে অবশ্যই নেতৃত্বের গুণাবলি সম্পন্ন হতে হবে। সমাজের নেতৃত্ব যদি ইমাম সাহেবের মতো ভালো মানুষরা দিতে পারেন, তাহলে সেই সমাজ পরিবর্তন হতে বেশি সময় লাগবে না। ইমাম সাহেব যেমন নামাজের নেতৃত্ব দেবেন, তেমনি সমাজের উন্নয়ন এবং ভালো কাজের নেতৃত্বও দেবেন।

জ. গবেষক হওয়াঃ জাহেলিয়াতের প্রভাব থেকে মানুষকে মুক্তির বুদ্ধিবৃত্তিক লড়াইয়ে ইমাম সাহেবদের অবশ্যই ভালো গবেষক হতে হবে। গভীর জ্ঞান ছাড়া জাহেলিয়াতকে মোকাবিলা করা সম্ভব নয়। এজন্য কুরআন হাদিসের জ্ঞানের পাশাপাশি কনভেনশনাল জ্ঞানেও ইমাম সাহেবদের সমানভাবে পারদর্শী হতে হবে। ইমাম সাহেবগণ যখন ভালো চিন্তক ও গবেষক হবেন, তখন সমাজের বিভিন্ন সমস্যা সমাধানে তাঁরা আলোকবর্তিকা হিসেবে কাজ করতে পারবেন।

পাঠাগারঃ আলোকিত সমাজ গঠনের প্রথম শর্ত হলো জ্ঞানার্জন করা। নিবিড় অধ্যয়ন ছাড়া জ্ঞানর্জন সম্ভব না। জ্ঞানকে শুধু প্রাতিষ্ঠানিক চৌহদ্দির মধ্যে আবধ্য করা যায় না। এর জন্য প্রয়োজন স্বতঃস্ফূর্ত অধ্যয়ন। লাইব্রেরি বা পাঠাগার এমন একটি জায়গা, যেখানে মানুষ নিজের ইচ্ছায় পড়ে। কেউ কাউকে জোর করে না। যে জাতি নিজের গরজে পড়তে শেখে, সে জাতির উন্নতি অত্যাসন্ন। আমাদের চারপাশে কত বইয়ের ছড়াছড়ি, কিন্তু অধিকাংশ মসজিদেই কোনো লাইব্রেরি বা বই পড়ার ব্যবস্থা নেই। একটি আদর্শ মসজিদে অবশ্যই পাঠাগার থাকতে হবে, যেন মানুষ নামাজের আগে-পরে সুযোগ পেলেই সেখানে বসে পড়াশোনা করতে পারে। পাঠাগারে থাকবে ইসলামের মৌলিক গ্রন্থগুলোর পাশাপাশি বিভিন্ন বিষয়ের ওপর বই। বাচ্চাদের ও স্বল্প শিক্ষিত মানুষদের উপযোগী বইও সেখানে থাকতে হবে, যেন সমাজের সকল শ্রেণির মানুষ এখান থেকে জ্ঞান আহরণ করতে পারে।

শিক্ষা কার্যক্রমঃ শিশুদের, তরুণদের ও বয়স্কদের কুরআন-হাদিস ও দ্বীন শিক্ষা দেওয়ার জন্য মসজিদে নিয়মিত, অনিয়মিত, মর্নিং শিফট ও সান্ধ্যকালীন শিক্ষা কার্যক্রম থাকতে হবে, যেন সমাজের প্রতিটি প্রজন্ম মসজিদ থেকেই দ্বীনের প্রাথমিক শিক্ষা গ্রহণ করতে পারে। পৃথিবীর অনেক মুসলিম দেশে মসজিদকেন্দ্রিক পার্টটাইম তাহফিজ সেন্টার রয়েছে, যেখানে সকাল-বিকাল দুই শিফটে হিফজুল কুরআনের ব্যবস্থা রাখা হয়। স্কুলপড়ুয়া ছাত্র-ছাত্রীরা সেখানে লম্বা সময় নিয়ে পার্টটাইম হিফজ করতে পারে। ফুলটাইম হিফজের পাশাপাশি এ দেশে মসজিদকেন্দ্রিক পার্টটাইম তাহফিজ সেন্টারেরও খুব দরকার। যারা পুরো কুরআন হিফজ করতে পারবে না, তারা পাঁচ পারা, দশ পারা কিংবা পনেরো পারা হিফজ করবে। এতে লজ্জার কিছু নেই। আরব বিশ্বে এই সুন্দর প্রচলনটি রয়েছে। অর্থাৎ তারা প্রায় সবাই কুরআনের কিছু না কিছু হিফজ করে থাকে। যাদের মেধা ভালো, তারা পুরো কুরআন আর অন্যান্যরা তাদের সাধ্যমতো।

গবেষণাগারঃ মসজিদের তত্ত্বাবধানে একটি সমৃদ্ধ গবেষণাগার (Research Centre) থাকবে। সেখানে গবেষণার জন্য প্রয়োজনীয় সরঞ্জামাদি এবং বিভিন্ন যুগের ও বিভাগের মূল্যবান গ্রন্থ সংরক্ষিত থাকবে। ইমাম সাহেবের অধীনে বিভিন্ন প্রতিষ্ঠানের ছাত্র বা আগ্রহী পেশাজীবীরাও ইসলাম ও সমাজসংক্রান্ত বিভিন্ন বিষয়ে গবেষণা করবে। মসজিদের পক্ষ থেকে স্বল্প পরিসরে গবেষণা অনুদান (Research Grant) মঞ্জুর করা হবে। এর মাধ্যমে সমাজে গবেষণার চর্চা ও প্রবণতা বাড়বে।

শিশু চত্বরঃ মসজিদের শিশুদের জন্য (Kids Zone) নামে আলাদা জায়গা থাকবে। সেখানে থাকবে তাদের উপযোগী খেলনা, বই, বিনোদন সামগ্রী ইত্যাদি। শিশুরা যেন বাইরে কোথাও ঘোরাঘুরির চাইতে মসজিদকে বেশি প্রাধান্য দেয়, এমন এক পরিবেশ তৈরি করতে হবে। বড়ো বড়ো শপিং সেন্টারগুলোতে দেখবেন, শিশুদের জন্য আলাদা জায়গা তৈরি করা থাকে। বাবা-মা তাদের বাচ্চাকে সেখানে রেখে শপিং করে। আর শিশুরাও তাদের জন্য উপযোগী জায়গা পেয়ে বারবার সেখানেই যেতে চায়। মসজিদে আলাদা শিশুচত্বর থাকলে ছোটোবেলা থেকেই শিশুরা মসজিদমুখী হবে।

মেয়েদের নামাজের স্থানঃ বর্তমান পরিবর্তিত বিশ্বব্যবস্থায় নারীদেরও বিভিন্ন পেশাগত কারণে শিক্ষার্জনসহ চিকিত্সা ও নানাবিধ প্রয়োজনে ঘরের বাহিরে যেতে হয়। কিন্তু তাদের জন্য বাংলাদেশে খুব কম মসজিদই পাওয়া যাবে যেখানে মহিলাদের আলাদা নামাজের ব্যবস্থা আছে। আমাদের দেশে নারীদের মসজিদে অনেকটা অবাঞ্ছিত করে রাখা হয়েছে। আরববিশ্বসহ পৃথিবীর অন্যান্য অনেক দেশে 'Women's Prayer Hall", মুসল্লা লিস-সাইয়্যিদাত' নামে মসজিদে নারীদের নামাজ আদায়ের আলাদা জায়গা থাকে। যদিও নারীদের জন্য ঘরে নামাজ পড়াই উত্তম, কিন্তু ঘরের বাইরে গেলে যখন নামাজের সময় হয়, তখন তারা কোঘায় নামাজ পড়বে? অনেক সময় দেখা যায়, স্বামী-স্ত্রী একসাথে বাইরে কোথাও বেরিয়েছে। নামাজের সময় হলে দেখতে পাই, হাজবেন্ড মসজিদে যাচ্ছে আর স্ত্রী গাড়িতে কিংবা মসজিদের সামনে বসে আছে। কারণ, মসজিদে নারীদের অজু করার স্থান, ওয়াশরুম এবং নামাজ আদায়ের কোনো ব্যবস্থা নেই। ফলে তাদের নামাজ কাজা হচ্ছে: যা বাসায় ফিরে আদায় করতে হচ্ছে। তাই প্রতিটি মসজিদে নারীদের সালাত আদায়ের ব্যবস্থাপনা থাকা উচিত; যেখানে তাদের জন্য থাকবে আলাদা প্রবেশপথ, ওয়াশরুম। অর্থাৎ পুরুষদের সাথে কোনো প্রকার কানেকশন থাকবে না।

কমিউনিটি সেন্টারঃ মসজিদ এরিয়ায় থাকবে একটি কমিউনিটি সেন্টার। যেখানে ওই সমাজের সকল বিবাহ, আকিকা ও দাওয়াতের আয়োজন হবে। আজকাল বিয়ের অনুষ্ঠানগুলোতে কী হয়? আমরা দেখি, মুসলিম বিবাহ অনুষ্ঠানে হিন্দি গানের তালে আমাদের তরুণ-তরুণীরা নাচানাচি করে। যদি কোনো মসজিদ এলাকায় এমন বিবাহ অনুষ্ঠিত হয়, তাহলে অন্তত ফ্রি মিক্সিংয়ের এমন পাপ থেকে কিছুটা নিস্তার পাওয়া যাবে।

কনফারেন্স রুমঃ সমাজের বিভিন্ন বিষয়ে পরামর্শ, মীমাংসা, শালিশ ও বৈঠক করার জন্য মসজিদ এরিয়ায় একটি কনফারেন্স রুম থাকবে। এটি সমাজের একটি সংসদ হিসেবে কাজ করবে।

কর্জে হাসানা ফান্ডঃ সুদের কালো থাবা থেকে রক্ষার জন্য প্রতিটি সমাজ ও সার্কেলে কর্জে হাসানা ফান্ড গঠন আবশ্যক। প্রয়োজন সাধারণত নসিহা মানে না। অনেক মানুষ বাধ্য হয়েই সুদের জালে নিজেকে জড়িয়ে ফেলে। মাত্র দুই-তিন হাজার টাকা ঋণের জন্য তারা চড়া সুদে ঋণ গ্রহণ করে—যা চক্রাকারে বেড়ে ত্রিশ হাজার, চল্লিশ হাজার টাকায় গিয়ে ঠেকে। অথচ এই দুই-চার হাজার টাকা যদি তারা বিনা সুদে ঋণ হিসেবে পেত, তাহলে তাদের সুদের জালে পা ফেলতে হতো না। সুদকে প্রতিহত করার জন্য সমাজের প্রত্যেকটি স্তরে কর্জে হাসানা ফান্ড গঠন করতে হবে—যেখান থেকে মানুষকে বিনা সুদে ঋণ দেওয়া হবে।

প্রতিটি মসজিদের অধীনে যদি একটি করে কর্জে হাসানা ফান্ড গঠন করা যায়, তাহলে ক্ষুদ্র ঋণের নামে সারা দেশে ব্যাঙের ছাতার মতো যেসব সুদভিত্তিক এনজিও ছড়িয়ে পড়েছে, তারা আখের গোছাতে ব্যস্ত হয়ে পড়বে।

শুধু ঢাকা শহরেই প্রায় ৬০০০টি মসজিদ রয়েছে। প্রতিটি মসজিদে যদি এক লাখ করে টাকার কর্জে হাসানা ফান্ড গঠন করে, তাহলে ৬০ কোটি টাকার ফান্ড গঠন সম্ভব। এভাবে সারা বাংলাদেশে যত মসজিদ রয়েছে, সবগুলোয় যদি ফান্ড গঠন করা যায়, তাহলে কত শত কোটি টাকার ফান্ড গঠন সম্ভব চিন্তা করতে পারেন? কর্জে হাসানা ফান্ডের টাকা যাতে ঋণ খেলাপি না হয়, সেজন্য মসজিদ ম্যানেজমেন্টের পক্ষ থেকে যথাযথ ব্যবস্থা গ্রহণ করতে হবে।
 
চিকিৎসাকেন্দ্রঃ সমাজের মানুষদের জরুরি ও প্রাথমিক চিকিৎসা দেওয়ার জন্য মসজিদ প্রাঙ্গণে একটি ছোটো হাসপাতাল বা চিকিৎসাকেন্দ্র থাকতে হবে—যেখান থেকে মানুষকে সাধারণ চিকিৎসা দেওয়া হবে।

ফ্রি বিশুদ্ধ খাবার পানির ব্যবস্থাঃ প্রতিটি মসজিদে; বিশেষত শহর ও শহরতলির মসজিদগুলোতে মুসল্লি ও পথচারীদের জন্য বিশুদ্ধ সুপেয় পানির ব্যবস্থা থাকতে হবে। এটা অনেক বড়ো একটি সেবা।

রমজানে একসাথে ইফতার করার আয়োজনঃ রমজান মাসে একসঙ্গে ইফতার করার মধ্যে এক অন্যরকম আনন্দ অনুভূত হয়। সামাজিক সৌহার্দ্য ও সম্প্রীতি বাড়াতে মসজিদকেন্দ্রিক ইফতারের আয়োজন করা যেতে পারে। এতে করে একে অন্যকে আপ্যায়নের মাধ্যমে ভ্রাতৃত্ববোধ মজবুত হবে এবং সামাজিক সংহতি সুদৃঢ় হবে। তা ছাড়া রোজাদারদের ইফতার করানোতে অনেক সওয়াব নিহিত আছে। রাসূলুল্লাহ (সাঃ) বলেন—

‘‘যে ব্যক্তি কোনো রোজাদারকে ইফতার করাবে, তার গুনাহ মাফ হয়ে যাবে। সে জাহান্নাম থেকে মুক্তিলাভ করবে। ওই রোজাদারের সওয়াবের সমপরিমাণ সওয়ার সে লাভ করবে। তবে এতে রোজাদারের সওয়াব কম করা হবে না।' সাহাবায়ে কেরাম বললেন “ইয়া রাসূলুল্লাহ! আমাদের অনেকেরই রোজাদারকে ইফতার করানোর সামর্থ্য নেই।' রাসূলুল্লাহ (সাঃ) বললেন— 'পানি মিশ্রিত এক কাপ দুধ বা একটি খেজুর অথবা এক ঢোক পানি দ্বারাও যদি কেউ কোনো রোজাদারকে ইফতার করায়, তাতেও মহান আল্লাহ তাকে সেই পরিমাণ সওয়াব দান করবেন। আর যে ব্যক্তি কোনো রোজাদারকে তৃপ্তিসহ আহার করাবে, আল্লাহ তায়ালা তাকে আমার হাউজে কাওসার থেকে এমন পানীয় পান করাবেন—যার ফলে সে জান্নাতে প্রবেশ করার পূর্ব পর্যন্ত তৃষ্ণার্ত হবে না।’’ (ইবনে খুজাইমাহ: ১৮৮৭)”

দাওয়াহ কেন্দ্র প্রতিষ্ঠাঃ সমাজের বিভিন্ন মানুষের কাছে আনুষ্ঠানিকভাবে দ্বীনের দাওয়াত পৌঁছানোর জন্য প্রতিটি মসজিদে একটি দাওয়াহ সেন্টার থাকতে হবে। সবাই সুযোগ সুবিধামতো এই দাওয়াতি অভিযানে অংশগ্রহণ করবে। বখে যাওয়া ও হতাশাগ্রস্ত তরুণদের মোটিভেশনের জন্য একটি দক্ষ টিম থাকবে, যারা এদের প্রয়োজনীয় মোটিভেশন দেবে এবং সঠিক পথে আহ্বান করবে। সমাজের অমুসলিমদের মাঝে ইসলামের সৌন্দর্য তুলে ধরে দাওয়াতি কার্যক্রম পরিচালনা করা এই দাওয়াহ কেন্দ্রের অন্যতম রুটিন ওয়ার্ক হবে।

মসজিদকেন্দ্রিক নানামুখী কার্যক্রমঃ প্রতিটি মসজিদেই সাপ্তাহিক, মাসিক ও বাৎসরিক কিছু কার্যক্রম পরিচালনা করা যেতে পারে। যেমন-

• সাপ্তাহিক প্রশ্নোত্তর পর্ব।

• মাসিক ধারাবাহিক তাফসির প্রোগ্রাম ও দারসুল হাদিস প্রোগ্রাম।

• মসজিদের উদ্যোগে যুবকদের জন্য বিশেষ প্রোগ্রাম (খেলাধুলা, শিক্ষাসফর, লিডারশিপ ক্যাম্প, ইতিকাফ).

• নারীদের জন্য বিশেষ প্রোগ্রাম।

• শিশুদের জন্য বিশেষ প্রোগ্রাম।

• জাকাত, কুরবানির গোশত বিতরণ, জরুরি ত্রান তহবিল, মেডিকেল ক্যাম্প, বিবাহ প্রকল্প, পথশিশু প্রকল্প, খাদ্য প্রকল্প, শীতবস্ত্র বিতরণ, পরিচ্ছন্নতা অভিযান ইত্যাদি।

• বিভিন্ন প্রতিযোগিতা অনুষ্ঠান (সিরাত প্রতিযোগিতা, প্রবন্ধ প্রতিযোগিতা, নাশিদ প্রতিযোগিতা, তিলাওয়াত, তাহফিজ, কবিতা আবৃত্তি অনুষ্ঠান; যেমনটা হাসান বিন সাবিত (রাযিঃ)-এর নেতৃত্ব মসজিদে নববিতে অনুষ্ঠিত হতো).

• মসজিদের নিজস্ব প্রকাশনা থাকতে পারে, যেখান থেকে বিভিন্ন বুকলেট, ক্যালেন্ডার, ব্রুশিয়ার ছাপানো হবে।

• বাৎসরিক সম্মেলন বা তাফসির মাহফিল ইত্যাদি। 

মসজিদ ইসলামি সভ্যতার নিদর্শন ও ইমানের ইস্পাতকঠিন দুর্গ। এ দুর্গ একদিকে যেমন মুসলমানদের জ্ঞান-বিজ্ঞানের বাতিঘর, তেমনি ইবাদত বন্দেগির মিহরাব এবং তাওহিদের বাণী প্রচারের কেন্দ্র। মসজিদ হলো সেই বিদ্যালয়, যেখান থেকে গড়ে উঠেছিল এই উম্মাহর প্রথম প্রজন্ম। মসজিদই ছিল সেকালে জ্ঞানচর্চার সর্বোচ্চ কেন্দ্র। মসজিদকে কেন্দ্র করেই মুসলিমরা সোনালি সভ্যতা বিনির্মাণ করেছে। চৌদ্দশত বছরের দীর্ঘ স্বর্ণোজ্জ্বল ইতিহাসে চোখ বোলালেই দেখা যায়, মুসলিম সভ্যতার সেরা স্থাপত্যগুলো নির্মিত হয়েছিল মসজিদকে ঘিরেই। মসজিদেই ছিল আলিম, বিদ্বান, কবি, সাহিত্যিক, দার্শনিক, বিজ্ঞানী, চিকিৎসাবিদ, জ্যোতির্বিজ্ঞানী, সেনাপতি, বিচারক, আইনজীবীসহ রাষ্ট্রনায়ক তৈরির কারখানা। মসজিদই ছিল সেরা বিদ্যাপীঠ।

এখান থেকেই নির্মিত হতো যোগ্য নাগরিক। মসজিদ ছিল মুসলিম চেতনার বাতিঘর। মুসলিম বিশ্বের জ্ঞানের কাবা খ্যাত মিশরের জামে আল আজহার মরক্কোর জামে আল কারাওয়িনও গড়ে উঠেছিল মসজিদকে কেন্দ্র করে।

মসজিদকেন্দ্রিক যে চেতনা, তা থেকে সুকৌশলে আমাদের দূরে সরিয়ে দেওয়া হয়েছে অথবা আমরা নিজেরাই মসজিদ থকে দূরে সরে গেছি। এজন্য আমাদের মগজগুলো হয়েছে শয়তানের আড্ডাখানা। আমরা হারিয়েছি আমাদের স্বর্ণালি অতীত, যশ, খ্যাতি, মান-সম্মান; এমনকী স্বাচ্ছন্দ্যে বাঁচার অধিকারও! বিনিময়ে বরণ করেছি অজ্ঞতা, কুসংস্কার, দীনতা-হীনতা, হিংসা, বিভেদ, লাঞ্ছনা-বঞ্চনা ও পরাধীনতার শৃঙ্খল। যদি এই পরাধীনতার শৃঙ্খলকে দুমড়ে মুচড়ে আবার সেই আলোকিত সমাজের স্বপ্ন দেখতে চাই, তাহলে মসজিদকেই আমাদের কেন্দ্র বানাতে হবে, সেখানেই ফিরে যেতে হবে। কারণ, সেখানে রয়েছে রহমত, বরকত ও ঐক্যের যাবতীয় উপাদান আলোকিত সমাজ বিনির্মাণে মসজিদকেই বানাতে হবে আমাদের সামাজিক ও ধর্মীয় মিলনায়তন। মসজিদ হোক মুসলিম উম্মাহর নিউক্লিয়াস বা সেন্টার পয়েন্ট।

