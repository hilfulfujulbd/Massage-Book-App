‘দুআ’ মাত্র দুই অক্ষরের একটি শব্দ। কিন্তু শব্দটির ক্ষমতার ব্যাপকতা ও বিস্তৃতি পরিমাপ করা সত্যিই বড্ড কঠিন। এ যেন মালিক ও দাসের মধ্যে চাওয়া-পাওয়ার সেতু নির্মাণকারী এক কারিগর। একজন ক্ষুদ্র দাস আরশে আজিমের মালিকের কাছে মিনতি করছে, ভিক্ষা মাঙছে আর মনিব উজার করে সব দিয়ে দিচ্ছেন—এ যেন ওয়ান টু ওয়ান বোঝাপড়া। কী দারুণ একটা ব্যাপার! সুবহানাল্লাহ।

দু’আর মাধ্যমে আমরা মূলত আল্লাহর প্রতিটি নাম ও বিশেষত্বের স্বীকৃতি দিই। আমরা স্বীকৃতি দিই, তিনি আমাদের স্রষ্টা আর আমরা তাঁর অনুগত দাস। আমাদের লালন-পালন, নিয়ন্ত্রণ সবকিছুই তাঁর হাতে। আমাদের যাবতীয় কার্যকলাপ তিনি শুনছেন, দেখছেন। তিনি সর্বশক্তিমান। সবকিছুর ওপর তিনি ক্ষমতাবান। দুআ মানে আল্লাহর প্রতি পূর্ণ আত্মসমর্পণ, উপাস্য হিসেবে তাঁর একক অধিকারের স্বীকৃতি।

দু’আ আল্লাহ সুবহানাহু তায়ালার পক্ষ থেকে আমাদের জন্য বিশেষ উপহার। দুআ করা এবং দুআ চাওয়া দুটোই সুন্নাহ দুআ একটি মহৎ ইবাদতও বটে। বিশ্বনবি(সঃ) বলেন—

‘আল্লাহর দৃষ্টিতে দুআর চেয়ে মহৎ কিছু নেই।' (সহিহ বুখারি: ৫৩৯২)’

একনিষ্ঠ মনে দুআ করলে আল্লাহ তায়ালা কবুল করেন। কারণ, তিনি বড়োই দয়ালু ও লজ্জাশীল। বান্দা যখন কাতর হৃদয়ে আল্লাহর কাছে কিছু চায়, তখন তিনি বান্দাকে খালি হাতে ফেরাতে লজ্জাবোধ করেন। আল্লাহ তায়ালা বলেন—

ادْعُوْنِیْۤ اَسْتَجِبْ لَكُمْ

‘‘তোমরা আমাকে ডাকো, আমি তোমাদের ডাকে সাড়া দেবো।” (সূরা মুমিন: ৬০)’’

وَ اِذَا سَاَلَكَ عِبَادِیْ عَنِّیْ فَاِنِّیْ قَرِیْبٌ١ؕ اُجِیْبُ دَعْوَةَ الدَّاعِ اِذَا دَعَانِ١ۙ فَلْیَسْتَجِیْبُوْا لِیْ وَ لْیُؤْمِنُوْا بِیْ لَعَلَّهُمْ یَرْشُدُوْنَ

‘‘(হে রাসূল) যখন বান্দারা তোমার কাছে আমার সম্পর্কে জিজ্ঞেস করবে, তখন বলে দিয়ো-আমি তো কাছেই আছি। কেউ আমাকে ডাকলে আমি তার ডাকে সাড়া দিই।’’ (সূরা বাকারা: ১৮৬)

বিশ্বনবি(সাঃ ) বলেন—

‘‘আল্লাহ খুবই লজ্জাশীল। বান্দা যখন হাত তুলে দুআ করে, তখন আল্লাহ তার হাত দুটোকে খালি অবস্থায় ফিরিয়ে দিতে লজ্জাবোধ করেন।’’(সুনানে আবু দাউদ: ১৪৮৮)

দুআ সকল ইবাদতের মূল নির্যাস। প্রিয়নবি বলেন— 

‘‘দুআ ইবাদতের মগজ।’’ (আবু দাউদ: ১৪৭৯)

আপনি নামাজ পড়লেন, রোজা রাখলেন, হজ করলেন, কিন্তু দুআ করলেন না, তার মানে আপনি ইবাদতের নির্যাসটাই হারালেন। কেউ যদি বাকি সব ইবাদত করে, কিন্তু দুআ না করে, তাহলে সে অহংকারী বলেই সাব্যস্ত হবে। 

‘‘যে আল্লাহকে ডাকে না, আল্লাহ তার প্রতি রাগান্বিত হন।” (সহিহ বুখারি: ২৪১৮)

একটি আয়াতে আল্লাহ তায়ালা দুআকে গোটা দ্বীনের সঙ্গে তুলনা করেছেন-

هُوَ الْحَیُّ لَاۤ اِلٰهَ اِلَّا هُوَ فَادْعُوْهُ مُخْلِصِیْنَ لَهُ الدِّیْنَ١ؕ اَلْحَمْدُ لِلّٰهِ رَبِّ الْعٰلَمِیْنَ

‘‘তিনি চিরজীবী। তিনি ছাড়া আর কেউ উপাসনার যোগ্য নয় দ্বীনকে তাঁর প্রতি নিবেদিত করে কেবল তাঁকেই ডাকো।’’ (সূরা মুমিন: ৬৫)

তাই বেশি বেশি করে আল্লাহর কাছে দুয়া করতে হবে। আল্লাহর কাছে যত বেশি চাওয়া হয়, তিনি তত বেশি খুশি হন। কিন্তু এই দুজা করতে হবে দুআর মতোই, হেঁয়ালিপনা কিংবা তাড়াহুড়া করে নয়। দুয়া একটা আর্ট বা শিল্প। একে রপ্ত করতে হয়, আত্মস্থ করতে হয়। সব কাজের মধ্যে যেমন ফার্স্ট ক্লাস সেকেন্ড ক্লাস, থার্ড ক্লাস আছে, তেমনি দুআর মধ্যেও ফার্স্ট ক্লাস সেকেন্ড ক্লাস, থার্ড ক্লাস আছে। কেউ ফার্স্ট ক্লাস দুআ করলে আল্লাহ তায়ালা তা কবুল করে নেন। আর থার্ড ক্লাস দুআ করলে সেই দুআ কবুল হওয়ার সম্ভাবনা খুবই কম। এমন অনেক দুআকারী আছে যাদের দুআয় কোনো আবেগ ও ভাবাবেগ থাকে না। এ যেন রোবটিক দুআ-ফাঁপা, নিষ্প্রাণ: দুআ করার জন্য দুয়া। এ রকম দুআ আল্লাহ তায়ালা পছন্দ করেন না।

দুআ করতে হবে আবেগ দিয়ে, যে আবেগ চোখের জলের বাঁধ ভেঙে দেবে। হৃদয়কে করবে নরম, উর্বর। বান্দার চোখের পানি আল্লাহ খুব পছন্দ করেন। অনুতপ্ত বান্দার চোখের পানি নাকের ডগা বেয়ে মাটিতে পড়ার আগেই আল্লাহ তায়ালা তার দুআ কবুল করে নেন এবং তাকে ক্ষমা করে দেন। দয়ার নবি বলেন-

‘‘দুই ধরনের ফোঁটা আল্লাহর কাছে অত্যন্ত প্রিয়। এক. অনুতপ্ত বান্দার চোখের অশ্রুর ফোঁটা; দুই. জিহাদের ময়দানে শহিদের রক্তের ফোঁটা।’’ (জামে আত-তিরমিজি: ১৬৬৯)

দুআর শক্তিঃ

দুআ মুমিনের অসাধারণ এক হাতিয়ার। দুনিয়ার সবকিছুর কারিশমা যেখানে শেষ, দুআর কারিশমা সেখান থেকেই শুরু। সব ক্ষমতা যেখানে অকার্যকর, দুআর ক্ষমতা সেখানেই কার্যকর। দুআর মাধ্যমে সরাসরি আল্লাহর কাছে ধরনা দেওয়া হয়। আর আল্লাহর দরবারে 'না' বলতে কিছু নেই। আছে শুধু “হ্যা”। দুআর অসাধারণ কিছু শক্তি জেনে নেওয়া যাক। দুঙ্গা ভাগ্য পরিবর্তনের হাতিয়ার মানুষের তাকদিরে সাধারণত কোনো পরিবর্তন হয় না। মহাবিশ্ব সৃষ্টির পঞ্চাশ হাজার বছর আগে আল্লাহ আমাদের তাকদির লিখে রেখেছেন, কিন্তু দুআর বদৌলতে তাকদিরও পরিবর্তন হতে পারে। ইংরেজিতে একটি কথা আছে- ”Everything is pre-written, but by supplication its re-written.”

বিশ্বনবি(সাঃ) বলেন—

‘‘দুআর বদৌলতে তাকদিরের কিছু অংশ বদলে যায়।’’ (জামে আত-তিরমিজি: ২১৩৯)

আমরা প্রায় সময় শুনি, অমুক রোগীর ক্যানসার বেশিদিন বাঁচবে না। বাংলাদেশের সেরা ডাক্তার ঘোষণা দিয়েছেন, বাঁচলে সর্বোচ্চ ছয় মাস। কিন্তু দেখা যায়, সেই লোকটি আরও দশ বছর বেঁচে থাকে। এটা কীভাবে সম্ভব? কেবল দুআর বরকতেই সম্ভব হয়।

দুআ মনের চাওয়া পূরণ করেঃ

Sincere Dua is like a missile - আন্তরিক দুআ মিসাইলের মতো। মিসাইল যেমন হিট করলে সেটা লক্ষ্যবস্তুতে গিয়ে আঘাত হানে, তেমনি দুআর মতো দুআ করতে পারলে সেটাও লক্ষ্যবস্তুতে গিয়ে আঘাত হানে। দুআর মতো দুআ করলে সেটা কবুল হবেই। মন থেকে চাইলে আল্লাহ তায়ালা সেটা শুনবেনই। দুআর শক্তি কতটুকু, তা বুঝতে চলুন—এক রুটি বিক্রেতার গল্প শোনা যাক।

ইমাম আহমাদ ইবনে হাম্বল (রহ.) একবার সফর করছিলেন। নিজস্ব কাজ ছিল, তাই সাথে কোনো খাদেম নেননি। সফরের প্রয়োজনীয় কিছু উপকরণ একটি থলেতে পুরে রওয়ানা হলেন। পথ চলতে চলতে সন্ধ্যা নেমে এলো। তিনি একটি গ্রামের মধ্য দিয়ে যাওয়ার সময় ভাবলেন—শীতের রাত, মঞ্জিল অনেক দূর; মাগরিব ও এশার নামাজ এখানেই আদায় করা যাক। এই ভেবে তিনি একটি মসজিদে প্রবেশ করলেন।

মাগরিব ও এশার নামাজ আদায় করার পর ভাবলেন, এই মসজিদেই রাতটা কাটিয়ে দিই; কাল সকালে নাহয় গন্তব্যের দিকে রওয়ানা করা যাবে। এই ভেবে মসজিদের এক কোণে শুয়ে পড়লেন। কিন্তু মসজিদের মুয়াজ্জিন সাহেব কোথা থেকে হাজির হয়ে বলতে শুরু করলেন—'এই বুড়ো, ওঠো! মসজিদ বন্ধ করব।' ইমাম আহমাদ ইবনে হাম্বল (রহ.) ভাবতে লাগলেন, হায়! রাতটা এই মসজিদে কাটানোর ইচ্ছে করলাম, আর মুয়াজ্জিন আমাকে তাড়িয়ে দিচ্ছেন। ভাবনা শেষ হতে না হতেই মুয়াজ্জিন সাহেবের দ্বিতীয় ধমক—'কী হলো! তোমাকে বললাম না বের হতে; নাহলে গাট্টি-গুট্টি সব বাইরে ফেলে দেবো!”

অগত্যাই ইমাম আহমাদ ইবনে হাম্বল (রহ.) মসজিদ থেকে বের হয়ে এলেন। মসজিদের বাইরে একজন যুবক তন্দুরির মধ্যে রুটি বানাচ্ছিল। ইমাম সাহেব ভাবলেন শীতের রাত, এখন কোথায় গিয়ে থাকব? এই যুবকের চুল্লির পাশে থাকলে একটু আরাম লাগবে। দেখি অনুমতি দেয় কি না। এই ভেবে যুবককে বললেন-

’হে যুবক! আমি কি তোমার চুল্লির পাশে বসে রাতটা কাটাতে পারি? যুবক বলল—'কেন নয়! আপনি এখানে বসলে তো আমার কোনো ক্ষতি নেই। অবশ্যই বসুন। ইমাম সাহেব তার শুকরিয়া আদায় করলেন। চুল্লির পাশে বসে যুবকটির কাজ পর্যবেক্ষণ করতে লাগলেন। ইমাম সাহেব খেয়াল করলেন—যুবক রুটি বানানোর সময় 'আসতাগফিরুল্লাহ' বলছে। আবার রুটি তন্দুরিতে লাগানোর সময় 'আসতাগফিরুল্লাহ' বলছে। তন্দুরি থেকে রুটি বের করতে 'আসতাগফিরুল্লাহ'। আবার খামিরা বানাতে ‘আসতাগফিরুল্লাহ”।

ইমাম আহমাদ ইবনে হাম্বল (রহ.) খুব অবাক হলেন। কৌতূহল দূর করতে যুবককে প্রশ্ন করলেন-'হে যুবক! আমি লক্ষ করছি, তুমি কাজের প্রত্যেক ধাপে ধাপে “আসতাগফিরুল্লাহ” পড়ছ। জানতে পারি— তোমার এই আমলের রহস্য কী?' যুবকটি মুচকি হেসে বলল—'জনাব। আমি ইস্তেগফার করতে খুব পছন্দ করি। আর এই আমলের বরকতে আমার আল্লাহ আমাকে “মুস্তাজাবুদ দাওয়া” (যে ব্যক্তি কোনো দুআ করলেই তা কবুল হয়ে যায়) বানিয়ে দিয়েছেন (সুবহানাল্লাহ!)। আমি জীবনে যত দুআ করেছি, আল্লাহ সব দুআই কবুল করেছেন; তবে একটি দুআ এখনও বাকি রয়ে গেছে।”

ইমাম আহমাদ ইবনে হাম্বল (রহ.) খুব অবাক হয়ে জিজ্ঞেস করলেন ‘কী সেই দুআ, জানতে পারি?’ যুবক বলল—'আমি দুআ করেছি, হে আল্লাহ! শুনেছি আহমাদ ইবনে হাম্বল (রহ.) নামে আপনার প্রিয় এক বান্দা রয়েছেন। বড়ো আল্লাহওয়ালা তিনি। হে আল্লাহ! আপনার এই বান্দার সাথে আমার সাক্ষাৎ করিয়ে দিন। ইমাম আহমাদ ইবনে হাম্বল (রহ.)-এর চোখ লোনাজলে ঝাপসা হয়ে গেল। তিনি যুবকটিকে বললেন—'হে যুবক! আল্লাহ তায়ালা তোমার এই দুআটিও কবুল করেছেন। আমিই আহমাদ ইবনে হাম্বল।' (ইবনুল জাওজি তাঁর মানাকিবু আল ইমাম আহমাদ ইবনে হাম্বল গ্রন্থে এই ঘটনাটি উল্লেখ করেছেন।)

দুআ কখনো মিস হয় নাঃ

অনেকেই বলে থাকেন—'আমি আল্লাহর কাছে অনেক চাইলাম, কিন্তু আল্লাহ আমাকে দিলেন না।' মূলত কেউ একনিষ্ঠ মনে আল্লাহর কাছে কিছু চাইলে আল্লাহ তা অবশ্যই দেন। তবে এই দেওয়ার পদ্ধতি হতে পারে তিন ধরনের—

১. আপনি যা চাইলেন, তা আল্লাহ আপনাকে সরাসরি দুনিয়াতেই দেবেন।

২. যা চাইলেন, তা আল্লাহ আপনাকে হুবহু দেবেন না। কারণ, তিনি জানেন—সেই বিষয়টিতে আপনার জন্য কল্যাণ নেই। তাই এর বদলে তিনি আপনার ওপর থেকে এমন একটি বালা-মুসিবত তুলে নেবেন, যা আপনার তাকদিরে লেখা ছিল।

৩. আপনি চাইলেন, কিন্তু আল্লাহ তা দুনিয়াতে না দিয়ে আখিরাতের জন্য জমা রাখলেন। (মুসনাদে আহমাদ: ১০৭৪৯) কিয়ামতের দিন যখন আপনি বিপদে পড়ে যাবেন, সেদিন আপনাকে আল্লাহ ওই দুআর বদৌলতে এমন কিছু দান করবেন যাতে আপনি আনন্দিত হবেন।

সুতরাং সব সময় আমাদের চাইতে হবে। আর চাইতে হবে কেবল আল্লাহর কাছে। চাইলেই পাব; হয় দুনিয়াতে, নয়তো পরকালে। যত চাইব, ততই লাভবান হব!

দুআ করা নবিদের চরিত্রঃ
দুআ করা নবিদের একটি চারিত্রিক বৈশিষ্ট্য। সকল নবি-রাসূল আল্লাহ তায়ালার দরবারে একাগ্রচিত্তে দুআ করতেন। সুখে-দুঃখে, বিপদে-আপদে নবিগণ আল্লাহর কাছে সর্বদা দুআ করতেন। তাঁদের কিছু উল্লেখযোগ্য দুআ আল্লাহ কুরআনের মাধ্যমে আমাদের জানিয়ে দিয়েছেন। যেমন— 
সাইয়্যিদুনা আদম দুআ করেছিলেন—

قَالَا رَبَّنَا ظَلَمْنَاۤ اَنْفُسَنَا١ٚ وَ اِنْ لَّمْ تَغْفِرْ لَنَا وَ تَرْحَمْنَا لَنَكُوْنَنَّ مِنَ الْخٰسِرِیْنَ

‘‘হে আমাদের রব! আমরা নিজেদের ওপর জুলুম করেছি। (এখন) যদি আপনি আমাদের ক্ষমা না করেন, আমাদের দয়া না করেন, তাহলে অবশ্যই আমরা ক্ষতিগ্রস্তদের অন্তর্ভুক্ত হব।’’(সুরা আ'রাফ : ২৩)
আদম (আঃ) ভুলবশত একটা গাছের কাছে গিয়েছিলেন। তারপর ভুল বুঝতে পেরে তিনি মহান আল্লাহর কাছে এই দুআ করেছিলেন।
সাইয়্যিদুনা ইবরাহিম (আঃ)আল্লাহর নিকট দুআ করেছিলেন-

رَبِّ اجْعَلْنِیْ مُقِیْمَ الصَّلٰوةِ وَ مِنْ ذُرِّیَّتِیْ١ۖۗ رَبَّنَا وَ تَقَبَّلْ دُعَآءِ

‘‘হে আমার রব! আমাকে ও আমার সন্তানদের নামাজ প্রতিষ্ঠাকারী বানিয়ে দিন। হে আমার রব! আপনি আমার দুআ কবুল করুন।’’ (সূরা ইব্রাহিম : ৪০)

এখানে দেখুন, ইবরাহিম(আঃ) নিজের পাশাপাশি সন্তানদের জন্যও দুআ করছেন। সুতরাং সন্তান ও ভবিষ্যৎ প্রজন্মের জন্য দুআ করা নবির সুন্নাহ। সুসন্তান ও নেককার স্ত্রী পাওয়ার জন্য আমাদের আল্লাহ তায়ালার কাছে দুআ করা উচিত। এতে আমাদের পরিবার সুখী ও সমৃদ্ধ হবে।
সাইয়্যিদুনা ইউনুস (আঃ)দুআ করেছিলেন—

لَّاۤ اِلٰهَ اِلَّاۤ اَنْتَ سُبْحٰنَكَ١ۖۗ اِنِّیْ كُنْتُ مِنَ الظّٰلِمِیْنَۚۖ

‘‘(হে আল্লাহ)! আপনি ছাড়া কোনো ইলাহ নেই। আপনি পবিত্র, মহান। নিশ্চয়ই আমি সীমালঙ্ঘনকারী।’’ (সূরা আম্বিয়া : ৮৭)

এই দুআটি ইউনুস(আঃ) বিপদের সময় পড়েছিলেন। আল্লাহ তাঁকে বিপদ থেকে মুক্তি দিয়েছিলেন। তাই আমরাও যখন বিপদে পড়ব, এই দুআটি বেশি বেশি করে পড়ব। এতে আল্লাহ আমাদের ওপর রহমত নাজিল করবেন। শুধু বিপদে পড়লেই নয়; স্বাভাবিক পরিবেশেও এই দুআ পড়া উচিত ৷
সায়্যিদুনা মুসা (আঃ) দুআ করেছিলেন—

رَبِّ اشْرَحْ لِیْ صَدْرِیْ وَ یَسِّرْ لِیْۤ اَمْرِی وَ احْلُلْ عُقْدَةً مِّنْ لِّسَانِیْ یَفْقَهُوْا قَوْلِیْ۪

হে আমার রব! আমার বুক প্রশস্ত করে দিন, আমার কাজ সহজ করে দিন এবং আমার জিহ্বার জড়তা দূর করে দিন—যাতে তারা (লোকজন আমার কথা বুঝতে পারে।' (সূরা ত্ব-হা ২৫-২৮)

মুসা (আঃ) কথা বললে কথা আটকে যেত, কিছুটা তোতলাতেন। তাই তিনি আল্লাহর কাছে উপরিউক্ত দুআ করেছিলেন। আমাদের মধ্যেও যাদের কথায় অস্পষ্টতা আছে, উচ্চারণ করতে কষ্ট হয়, তাদের বেশি বেশি করে এই দুয়া পড়া উচিত। যাদের উচ্চারণ সাবলীল আছে, তাদেরও এই দুআ পড়া উচিত। এতে করে তার কথা আরও সাবলীল হবে।
জাকারিয়া (আঃ) দুআ করেছিলেন— 

رَبِّ لَا تَذَرْنِیْ فَرْدًا وَّ اَنْتَ خَیْرُ الْوٰرِثِیْنَۚۖ

‘‘হে আমার রব! আমাকে আপনি নিঃসন্তান বানিয়ে রাখবেন না, আপনিই তো উত্তম উত্তরাধিকার বা সন্তান দানকারী।’’ (সূরা আম্বিয়া : ৮৯) 

জাকারিয়া (আঃ) জীবনের বড়ো একটা সময়জুড়ে নিঃসন্তান ছিলেন। তাই সন্তান চেয়ে তিনি আল্লাহর কাছে এই দুআ করেছিলেন। আল্লাহ এই দুআ কবুল করে বৃদ্ধ বয়সে তাঁকে সন্তান দান করেছিলেন।

আমাদের মধ্যে যারা নিঃসন্তান বা আরও সন্তান চাই, তাদেরও আল্লাহর কাছে এই দুআ করা উচিত। কারণ, সন্তান দিতে পারেন কেবল আল্লাহ; চাইলে তাঁর কাছেই চাইতে হবে। কোনো দরগা বা পীরবাবার কাছে সন্তান চাওয়া স্পষ্ট শিরক। 

বিশ্বনবি মুহাম্মাদ (সাঃ) -এর দুআঃ

আল্লাহর রাসূল বেশি বেশি দুআ করতেন। প্রতিটি বিষয়ের জন্যই তিনি আল্লাহর কাছে ধরনা দিতেন; কখনো নামাজের মাধ্যমে, কখনো দুই হাত তুলে, কখনো-বা সাধারণভাবে। তিনি তাঁর চাচাতো ভাই আবদুল্লাহ ইবনে আব্বাস (রাযিঃ) এর জন্য দুআ করেছিলেন-

اللهم علمه الكتاب

‘‘হে আল্লাহ! আপনি তাঁকে কুরআনের জ্ঞান দান করুন।’’ (সহিহ বুখারি : ৭৫)

এই দুআর বরকতে আবদুল্লাহ ইবনে আব্বাস হয়েছিলেন ‘রইসুল মুফাসসিরিন’ বা তাফসিরবিদদের শিরোমণি!
আল্লাহর নবি , তাঁর ছোট্ট 'খাদেম' আনাস (রাযিঃ) এর জন্য দুআ করেছিলেন—

اللهم ارزقه مالا وولدا وبارك له

“হে আল্লাহ! আপনি আনাসের মালে বরকত দিন, সন্তানে বরকত দিন।' (সহিহ বুখারি : ১৯৮২)

এই দুআর বরকত আনাস (রাযিঃ) এর পরবর্তী জীবনে স্পষ্টভাবে দেখা গিয়েছিল। আনাস (রাযিঃ) এর খেজুরের বাগান ছিল। সবার খেজুরের বাগানে বছরে একবার খেজুর ধরত, আর তাঁর বাগানে খেজুর ধরত বছরে দুবার। তাঁর সন্তানের সংখ্যা ছিল ৮২ জন। এটাই হলো আল্লাহর রাসূল(সাঃ) এর দুআর বরকত।

অনেকে মনে করেন, অধিক সন্তানাদি ঝামেলা, ভালো রিজিকের প্রতিবন্ধক। কিন্তু প্রকৃতপক্ষে অধিক সন্তান-সন্ততি আল্লাহ তায়ালার পক্ষ থেকে বিশেষ নিয়ামত ও উত্তম রিজিকের হাতিয়ার। রাসূল (সাঃ) অধিক সন্তান গ্রহণের জন্য উৎসাহ দান করেছেন। তিনি বলেন—

“এমন নারীকে বিয়ে করো, যে প্রেমময়ী এবং বেশি সন্তান জন্ম দিতে সক্ষম। কারণ, কিয়ামতের দিন আমি আমার উম্মতের সংখ্যাধিক্য নিয়ে গর্ব করব।’’ (সুনানে আবু দাউদ: ২০৫০)

অধিক সন্তান অধিক সম্মানের নিদর্শন। তাই রহমতের নবি আনাস (রাযিঃ) এর অধিক সন্তানের জন্য দুআ করেছিলেন। মক্কার জীবনের শুরুর দিকে আল্লাহর রাসূল (সাঃ) তাঁর দাওয়াতি কাজকে আরও বেগবান করতে আল্লাহর কাছে দুআ করেছিলেন—

'হে আল্লাহ! উমর ইবনুল খাত্তাব অথবা আবু জাহেলের মধ্যে যে তোমার বেশি প্রিয়, তার মাধ্যমে তুমি ইসলামকে শক্তিশালী করো, মর্যাদা দান করো।' (জামে আত-তিরমিজি : ৩৬৮১)

আল্লাহ রাসূল (সাঃ) এর এই দুআ কবুল করেছিলেন এবং এই দুআর বদৌলতেই উমর (রাযিঃ)  ইসলাম গ্রহণ করেছিলেন।
রাসূল (সাঃ) বলেন-

‘‘আল্লাহ তায়ালা সব নবিকেই একটি করে বিশেষ দুআর সুযোগ দিয়েছিলেন। যা কবুল হবেই হবে—এমন নিশ্চয়তা দেওয়া হয়েছিল আর সকল নবিই এই দুআটি দুনিয়াতেই করে ফেলেছে। কিন্তু আমি সেই বিশেষ দুআটি সযত্নে রেখে দিয়েছি। কিয়ামতের দিন আমার উম্মতের সুপারিশের জন্য আমি সেই দুআটি কাজে লাগাব।’’ (সহিহ বুখারি: ৬৩০৫)

সুতরাং আমরাও আল্লাহর কাছে বেশি বেশি দুআ করব।

দুআয় কী চাইবঃ
দুআয় দুনিয়াবি নাকি পরকালীন বিষয় চাইব—এই নিয়ে আমরা অনেকেই দ্বিধায় পড়ে যাই। কেউ শুধু দুনিয়াবি বিষয়ে দুআ করি, কেউ শুধু পরকালীন। কিন্তু আল্লাহ আমাদের দুনিয়া-আখিরাত উভয়ের জন্যই দুআ করতে শিখিয়েছেন। কুরআনের একটা অনিন্দ্যসুন্দর দুআ আছে। এই দুআর মাধ্যমেই আল্লাহ আমাদের একই সঙ্গে দুনিয়া ও আখিরাত চাওয়ার পদ্ধতি শিখিয়েছেন—

رَبَّنَاۤ اٰتِنَا فِی الدُّنْیَا حَسَنَةً وَّ فِی الْاٰخِرَةِ حَسَنَةً وَّ قِنَا عَذَابَ النَّارِ

‘‘হে আমাদের রব! আমাদের দুনিয়ায় কল্যাণ দিন, আখিরাতে কল্যাণ দিন এবং জাহান্নামের আজাব থেকে আমাদের রক্ষা করুন।’’ (সূরা বাকারা : ২০১)

এটা কুরআনের সবচেয়ে বিস্তৃত অর্থের (Comprehensive) দুআ। এই দুআটির মর্মার্থ যদি খেয়াল করি, তবে দেখব চাওয়ার মতো যা কিছু আছে, সবই এই দুআর মাধ্যমে চাওয়া হয়। দুনিয়াও চাওয়া হয়, আখিরাতও চাওয়া হয়। অনেকটা যেন এমন—গাছেরটাও খেলাম, তলারটাও কুড়ালাম। সুবহানাল্লাহ!

এবার আমরা জানব-দুআ কীভাবে করতে হয়? অনেকে বলে থাকে— দুআ তো করি, কিন্তু কবুল তো হয় না। মূলত দুআ কবুলের জন্য কিছু আদব ও শর্তাবলি মানতে হয়। একই সঙ্গে দুআ কবুলের জন্য কিছু বিশেষ সময়ও আছে—যার সদ্ব্যবহার করতে হয়। চলুন, এবার এসব বিষয়ে জানা যাক।

দুআর আদবসমূহঃ
যদিও দুআ যখন-তখন করা যায়, তবুও এর কিছু আদব রয়েছে। এসব আদব মেনে দুআ করলে তা কবুল হওয়ার সম্ভাবনা বেশি। আদবগুলো নিম্নরূপ

• ‘দুআর আগে সুযোগ থাকলে অজু করে নিন।' (সহিহ বুখারি: ৪৩২৩)

• ‘কিবলামুখী হয়ে দুআ করুন।' (সহিহ বুখারি ১০০৫) কিবলামুখী হয়ে নামাজ পড়া ফরজ, কিন্তু দুআ করা ফরজ না। তবে কিবলামুখী হয়ে দুআ করলে কবুল হওয়ার সম্ভাবনা বেশি।

• 'হাত তুলে দুআ করুন। (সহিহ বুখারি: ২৮৮৪)

• দুআ হাত তুলেও করা যায়, হাত না তুলেও করা যায়। কিন্তু বিশেষ দুআ হাত তুলেই করা উত্তম, এতে কবুল হওয়ার সম্ভাবনা বেশি থাকে। প্রিয়নবি (সাঃ) বলেন—

‘‘আল্লাহ খুব লজ্জাশীল। বান্দা যখন হাত তুলে দুআ করে, তখন আল্লাহ তার হাত দুটোকে খালি অবস্থায় ফিরিয়ে দিতে লজ্জা বোধ করেন।’’ (সুনানে আবু দাউদ: ১৪৮৮)

তাই বলে সব দুআয়, সব জায়গায় হাত তোলা উচিত না। রাসূলুল্লাহ (সাঃ) যেসব জায়গায় হাত তুলেছেন, সেসব জায়গায় হাত তুলুন। আর সাধারণ মাসনুনগুলো পড়ার সময় হাত তোলা অপ্রয়োজনীয়। যেমন : ঘুমের দুআ, মসজিদে প্রবেশের দুআ ইত্যাদি।

• 'দুআর শুরুতে আল্লাহর প্রশংসা ও তারিফ করুন। নবির প্রতি দরুদ পড়ুন।' (জামে আত-তিরমিজি, নাসায়ি, সহিহুল জামি: ৩৯৮৮)

• দুআ করার সময় আল্লাহ রাব্বুল আলামিনের শানে চোখের পানি ফেলুন। আল্লাহর রাহে চোখের পানি কখনো বৃথা যায় না।

• ‘সুযোগ থাকলে একান্ত নীরবে দুআ করুন। আল্লাহর সাথে ওয়ান টু ওয়ান দুআ বেশি ফলপ্রসূ হয়।' (সূরা আ'রাফ: ৫৫)

• “দুআর ভেতর নিজের পাপ স্বীকার করুন; নতজানু হয়ে কাতর কণ্ঠে মাফ চান। আল্লাহ তায়ালা অপরাধীর আত্মস্বীকৃতিকে পছন্দ করেন এবং তাতে সন্তুষ্ট হয়ে গুনাহ ক্ষমা করেন।' (আহমাদ, আবু দাউদ, জামে আত-তিরমিজি, সহিহুল জামি: ১৬৫৩)

• ‘দুআতে আল্লাহর কাছে কায়মনোবাক্যে কাকুতি-মিনতি করুন। কাকুতি মিনতি ছাড়া দুআ আসলে পরিপূর্ণ হয় না। একজন ভিক্ষুক কাকুতি মিনতি ছাড়া ভিক্ষা কি পায়?' (সহিহ মুসলিম: ২১৮৯)

• ‘দুআ করুন তিনবার। দুআর বেলায় কোনো জিনিস তিনবার চাওয়া বেশ উৎসাহমূলক একটি আদব। এতে দুআকারীর প্রয়োজনের মাত্রা বোঝা যায়।' (জামে আত-তিরমিজি, নাসায়ি, সহিহুল-জামি: ৬২৭৫)

• আল্লাহর সিফাতি নাম ধরে দুআ করুন। দুআ করার সময় আল্লাহর সুন্দর নাম ধরে দুআ করুন। তাতে আল্লাহ লজ্জায় পড়ে যান এবং দুআ কবুল করেন। যেমন: গুনাহ মাফ চাওয়ার সময় বলুন—ইয়া গাফফার, ইয়া গফুর, রিজিক চাওয়ার সময় বলুন—ইয়া রাজ্জাক, রহমত চাওয়ার সময় বলুন—ইয়া রহমান, ইয়া রহিম ইত্যাদি। (নাসায়ি: ১৩০০)

• নিজেকে আল্লাহর কাছে ছোটো করে উপস্থাপন করুন।

• দুআর শেষে 'আমিন' বলুন। এটা সুন্নাত। এ ছাড়াও নামাজে ইমাম সাহেব যখন সূরা ফাতিহা তিলাওয়াত শেষ করেন, তখন 'আমিন' বলুন। আমাদের ‘আমিন' আর ফেরেশতাদের 'আমিন' যদি মিলে যায়, তাহলে আল্লাহ আমাদের জীবনের সকল গুনাহ মাফ করে দেবেন। (সহিহ বুখারি: ৭৮১)

• ‘দুআর পর দুই হাত মুখে নিয়ে মাসেহ করুন।' (সুনানে ইবনে মাজাহ: ৩৮৬৬) 

এই পদ্ধতিগুলো অনুসরণ করে দুআ করতে পারলে ইনশাআল্লাহ, আল্লাহ্ আমাদের দুআ দ্রুত কবুল করবেন।

দুআ কবুলের সময়সমূহঃ

আল্লাহর দরবারে দুআর দরজা সব সময়ই খোলা। তবুও এমন বিশেষ কিছু সময় আছে—যখন দুআ করলে আল্লাহ তা দ্রুত দুআ কবুল করেন। সেই সময়গুলো হলো

শেষ রাতে: রাতের শেষ অংশে আল্লাহ প্রথম আসমানে নেমে আসেন, আর ডাকতে থাকেন—'কেউ কি আছ, যে আমার নিকট ক্ষমা চাইবে? আমি তাকে ক্ষমা করে দেবো। কেউ কি আছ যে আমার নিকট কিছু চাইবে? আমি তার চাওয়া পূরণ করে দেবো।' সুবহানাল্লাহ! (সহিহ বুখারি : ১১৪৫)

ইফতারের পূর্ব মুহূর্তে: ইফতারের পূর্ব মুহূর্তে দুআ করলে আল্লাহ দুআ কবুল করেন। এই সময়টায় আমাদের গল্পগুজব বা খাবার নিয়ে কথাবার্তা না বলে আল্লাহর দরবারে দুআ করা উচিত। (জামে আত-তিরমিজি: ৩৬৬৮)

আজান ও ইকামতের মধ্যবর্তী সময়: আজান ও ইকামতের মধ্যবর্তী সময়ে আল্লাহ দুআ করেন। তাই এই সময়টাকে আমাদের কাজে লাগানো উচিত। (সুনানে আবু দাউদ ৫২১)

ধরুন, জোহরের আজান হলো, ইমাম সাহেব এখনও আসেননি। মুসল্লিরা জোহরের সুন্নাহ নামাজ পড়ে বসে আছেন এবং ইমামের জন্য অপেক্ষা করছেন। এই ফাঁকা সময়টা কিন্তু এমনি বসে না থেকে আমরা কাজে লাগাতে পারি; আল্লাহর কাছে কায়মনোবাক্যে দুআ করতে পারি।

প্রত্যেক ফরজ নামাজের পরে: প্রত্যেক ফরজ নামাজের পর দুআ কবুল হয়।' (জামে আত-তিরমিজি : ৩৪৯৯) এই সময়টায় আমাদের দুআ করা উচিত। তবে আমাদের দেশে যেভাবে হয়, সেভাবে না। এভাবে আল্লাহর রাসূল ও সাহাবিগণ দুআ করতেন না। নামাজ শেষে তাড়াহুড়ো না করে ধীরস্থির হয়ে বসে তাসবিহ পড়ুন, তারপর বসে বসে আল্লাহর কাছে দুআ করুন।

সিজদায়: সিজদার দুআ কবুল হয়। বান্দা যখন সিজদায় লুটিয়ে পড়ে, তখন সে মহান আল্লাহ তায়ালার সবচেয়ে নিকটতম অবস্থায় চলে যায়। তাই রাসূল এই বিশেষ মুহূর্তটাকে দুআ করে কাজে লাগাতে বলেছেন। (সহিহ মুসলিম ৯৭০)

জুমার দিনে: জুমার দিনের একটা মুহূর্ত আছে, যে মুহূর্তে দুআ করলে আল্লাহ কবুল করেন। সেই মুহূর্তটি কখন? এটা নিয়ে অবশ্য স্কলারদের মধ্যে একাধিক মতামত আছে। বেশিরভাগের মত হলো-আসর থেকে মাগরিবের মাঝের সময়। (সুনানে আবু দাউদ: ১০৪৮)

লাইলাতুল কদরের রাতে: লাইলাতুল কদরের রাতে দুআ করলে আল্লাহ দুআ কবুল করেন। আমরা বাংলাদেশে মনে করি, লাইলাতুল কদর মানে শুধু ২৭ রমজান। না, রমজানের শেষ দশ রাতের যেকোনো বিজোড় রাত হলো লাইলাতুল কদর।

বৃষ্টির সময়: বৃষ্টির সময় দুআ কবুল হয়। এই সময় দুআ করলে আল্লাহ ফিরিয়ে দেন না। (সুনানে আবু দাউদ : ২৫৪০)

জমজমের পানি পানের সময়: জমজমের পানি পানের সময় দুআ করলে দুআ কবুল হয় (সুনানে ইবনে মাজাহ : ৩০৬২)। আমাদের দেশের পেক্ষাপটে জমজমের পানি পাওয়া খুবই দুরূহ। যদি কখনো এই পানি পানের সুযোগ পাই, তবে অবশ্যই দুআ কবুলের এই সুযোগটাকে হাতছাড়া করব না। কারণ, যে নেক উদ্দেশ্যে আমরা জমজমের পানি পান করব, সেই উদ্দেশ্য আল্লাহ কবুল করবেন।

আরাফার দিনে: 'আরাফার দিনে দুআ কবুলের দিন। এই দিন বান্দা যে দুআ করে, আল্লাহ তা কবুল করেন।' (জামে আত-তিরমিজি : ৩৫৮৫)

জিহাদের ময়দানে: ইসলামের পক্ষে লড়াইয়ের জন্য মুজাহিদরা যখন দাঁড়িয়ে থাকেন জীবন-মৃত্যুর সন্ধিক্ষণে, তখনকার সেই কঠিন মুহূর্তটা দুআ কবুলের জন্য মোক্ষম সময়। এই সয়মটা মুমিনের জন্য সুবর্ণ সুযোগ! (আবু দাউদ : ২৫৪০; ইবনে মাজাহ, হাকিম, সহিহুল জামি: ৩০৭৯)

রাতে ঘুম থেকে জেগে উঠলে: রাতে ঘুম ভাঙলে সাধারণত আমরা আবার ঘুমিয়ে পড়ি। তবে কেউ যদি এ সময়টায় আল্লাহর স্মরণ করেন, দুআ করেন, তবে আল্লাহ সেই দুআ কবুল করবেন। (সহিহ বুখারি : ১১৫৪)

অজুর পর: ‘অজু করার পর দুআ করলে তা কবুল হয়।' (সহিহ মুসলিম ২৩৪)

কাবার ভেতরে অবস্থানের সময়: কাবার ভেতরে দুআ করলে তা কবুল হয়। পৃথিবীর সবচেয়ে পবিত্র জায়গা হলো কাবাঘর। এখানে দুআ করলে তা মঞ্জুর হওয়ার সম্ভাবনা যে অনেক সেটা নিয়ে সংশয়ের অবকাশ নেই। (মুসলিম: ২/৯৬৮)

জিলহজ মাসের প্রথম দশ দিন: 'জিলহজ মাসের প্রথম দশ দিন দুআ কবুলের সময়।' (সহিহ বুখারি : ৯৬৯)

রোগী দেখার সময়: রোগী দেখার সময় দুআ কবুল হয়। নবিজি বলেছেন— ‘রোগীকে বা (দাফনের আগে) লাশ দেখার সময় ভালো কথা বলবে। কারণ, তখন তোমরা যা-ই বলো, ফেরেশতারা আমিন বলেন।' (সহিহ মুসলিম : ২১২৬)

মৃত্যুর সময়: মৃত্যুর সময় দুআ কবুলের অন্যতম সুযোগ তৈরি হয়। মানুষ শেষ নিশ্বাস ত্যাগ করে যাত্রা শুরু করে অসীমের পথে—এমন ঘনঘোর সময়ে আশেপাশে যারা থাকবেন, তাদের গুরুদায়িত্ব হলো—এই মৃত্যুপথযাত্রী লোকটির জন্য সবচেয়ে ভালো ভালো দুআ করা। মৃত্যুর ফেরেশতারা মানুষটির আত্মা বের করে নিতে তখন খুব কাছেই থাকেন। এই মুহূর্তে আমরা যা-ই বলি, তাতেই তাঁরা আমিন বলেন। (মুসলিম, আবু দাউদ, আহমাদ, সহিহুল-জামি: ৭২৬৬)

এবার আপনি কী কী চান, তার একটা তালিকা করুন। তারপর দুআ কবুলের সময়গুলোতে তালিকা ধরে একটা একটা করে দুআ করুন। বিশ্বাসীরা উপযুক্ত সময়ে উপযুক্ত কাজটি করে 'Don't work hard work smart.'

দুআ কবুলের শর্তাবলিঃ
দুআ কবুলের জন্য মৌলিক কিছু শর্ত রয়েছে। এগুলোর হেরফের হলে দুম্য ডিসকোয়ালিফাইড বা বাতিল হয়ে যায়। শর্তগুলো হলো—

হালাল রিজিক গ্রহণ আমাদের উপার্জন যদি হারাম হয়, তাহলে আ আমাদের দুআ কবুল করবেন না। রাসূল (সাঃ) বলেন-
'আল্লাহ তায়ালা পবিত্র। তিনি পবিত্র ছাড়া কিছুই কবুল করেন না।' (সহিহ মুসলিম: ১০১৫)

তিনি আরও ইরশাদ করেন-

‘ওই শরীর কখনো জান্নাতে প্রবেশ করবে না যা হারাম খেয়ে বড়ো হয়েছে।' (বায়হাকি)

দুআ করতে হবে শুধু আল্লাহর কাছে: আল্লাহ ছাড়া অন্য কারও কাছে দুয়া করলে সেই দুআ কবুল হবে না। বিশ্বনবি (সাঃ) বলেন—

‘তোমার কিছু চাওয়ার প্রয়োজন হলে শুধু আল্লাহর কাছে চাইবে।' (জামে আত-তিরমিজি :২৫১৬)

তাই, চাইতে হবে শুধু আল্লাহর কাছে। মাজারে বা পীরবাবার দরবারে কিছু চাওয়া যাবে না। মাজারে গেলে শুধু জিয়ারত করে চলে আসবেন। কারণ, কবর জিয়ারত করা সুন্নাহ এবং এতে মৃত্যুর কথা স্মরণ হয়। কবরের পাশে দাঁড়িয়ে নিজের জন্য এবং কবরে শায়িত ব্যক্তির জন্য আল্লাহর কাছে দুআ করবেন। কিন্তু কোনো অবস্থায়ই কবরবাসীর কাছে কিছু চাওয়া যাবে না।

পূর্ণ আস্থা নিয়ে দুআ করা: দুআর সময় এমনভাবে চাইবেন, যেন মনে হয়— আপনি সুনিশ্চিত যে, আল্লাহ আপনার দুআটি কবুল করবেন। (জামে আত-তিরমিজি : ৩৪৭৯)

দুআয় আল্লাহর রাসূল (সাঃ) এর ওপর দরুদ পড়া: আল্লাহর রাসূল (সাঃ) এর ওপর দরুদ না পড়লে দুআ আকাশ আর জমিনের মাঝখানে ঝুলে থাকে। এই দুআ আল্লাহর আরশ পর্যন্ত পৌঁছায় না। (আস-সাওয়াত, তাবরানি ১/২২০)

দুয়ার সাথে সাথে দাওয়াও থাকা: অর্থাৎ দুআর সাথে সাথে যেটার জন্য দুআ করা হচ্ছে, সেটা হাসিলের চেষ্টাও করে যেতে হবে, কাজও করতে হবে। শুধু দুআ করে বসে থাকলে কোনো ফলাফল পাওয়া যাবে না। আর এটা রাসূলুল্লাহ (সাঃ) এর সুন্নাহও নয়। আপনি দুআ করে বসে থাকবেন, আর আল্লাহ আপনাকে আকাশ থেকে নিয়ে দেবেন—ব্যাপারটা এমন না।

এক লোক পীর সাহেবের কাছে গিয়ে বলল—'হুজুর! আমার জন্য দুআ করুন, আমার যেন সন্তান হয়। হুজুর দুআ করলেন। এক বছর গেল, তার সন্তান হলো না। দুই বছর, তিন বছর গেল, তার সন্তান হলো না। সে এবার হুজুরের কাছে গিয়ে অভিযোগ করল—'কী দুআ করলেন হুজুর, কবুল তো হলো না। পীর সাহেব জিজ্ঞেস করলেন-'তুমি কি বিয়ে করেছ?' সে বলল-'না।' ‘তার মানে তুমি বিয়েই করোনি, তাহলে সন্তান হবে কীভাবে? আগে তো বিয়ের পর্বটা সেরে ফেলো, তারপরই না সন্তান পাওয়া না পাওয়ার প্রসঙ্গ। তাই কর্ম না করে ফলাফল আশা করাটা বোকামি।

যাদের দুআ দ্রুত কবুল হয়ঃ

কিছু বিশেষ ব্যক্তি রয়েছেন, যাদের দুআ আল্লাহ কবুল করেন। আমাদের উচিত, এই সমস্ত ব্যক্তির সাথে সদ্ব্যবহার করা এবং তাঁদের কাছে দুআ চাওয়া। এই বিশেষ ব্যক্তিগণ হলেন

পিতা-মাতা: ‘আব্বা-আম্মার দুআ আল্লাহ কুবল করেন। তাঁদের দুআ আল্লাহ ফিরিয়ে দেন না।' (আল-আদাবুল মুফরাদ : ৩২) তাই আব্বা-আম্মা ও মুরব্বিদের কাছে আমাদের দুআ চাওয়া উচিত। আমরা আব্বা-আম্মাকে রেখে অমুক দরবারে, তমুক দরবারে যাই। আসল 'দরবার' যে আমার ঘরে-এটাই ভুলে যাই।

আমার জন্য আমার আব্বার চেয়ে বড়ো পীর সাহেব আর কেউ হতে পারে না। আমার জন্য আমার আম্মার চেয়ে বড়ো পীর সাহেবা আর কেউই হতে পারে না। সারা দুনিয়ার আল্লাহর ওলিরা কুরআন পড়ে যদি গায়ে ফুঁ দেন, আর আমার আম্মা যদি আমার জন্য দুআ করেন, তাহলে আল্লাহ সবার আগে আমার আম্মার দুআ কবুল করে নেবেন।

মুসাফির: মুসাফিরের দুআ আল্লাহ কবুল করেন। এজন্য সফরে বের হলে আমাদের দুআ করা উচিত। একই সঙ্গে যারা সফরে বের হন, তাদের কাছেও দুআ চাওয়া উচিত।
মজলুম: মজলুমের দুআ আল্লাহ কবুল করেন। তাই মজলুম অবস্থায় আল্লাহর কাছে বেশি বেশি দুআ করা উচিত। আল্লাহ তায়ালা মজলুমের দুআ ফিরিয়ে দেন না। বিশ্বনবি (সাঃ) বলেন—

'মজলুমের দুআকে ভয় করো। কারণ, মজলুমের দুআ আর আল্লাহর মধ্যে কোনো পর্দা থাকে না।' (সহিহ বুখারি: ১৩৯৫)

অপর ভাইয়ের জন্য দুআকারী ব্যক্তি: 'কেউ যখন অগোচরে অপর ভাইয়ের জন্য দুআ করে, তখন আল্লাহ তাঁর দুআ কবুল করেন। তাই নিজের পাশাপাশি অন্যের জন্যও দুআ করা উচিত। অনেকেই বলে-'হুজুর! আমি নিজের জন্য দুআ করব, কিন্তু অন্যের জন্য কেন করব?' মূলত অন্যের জন্য দুআ করলে নিজেরও লাভ আছে। কেউ যখন অন্যের জন্য দুআ করে, তখন ফেরেশতারা বলতে থাকে—‘হে আল্লাহ! আগে তার দুআটি কবুল করে নাও।' (সহিহ মুসলিম: ২৫৬)

মনে করুন, আপনি দুআ করলেন—'হে আল্লাহ! আমার এই ভাইটার টাকা পয়সা নেই, তুমি তাকে ধনী বানিয়ে দাও।' তখন ফেরেশতারা বলবে—'হে আল্লাহ! যে দুআ করছে, আগে তাকে ধনী বানিয়ে দাও। আপনি কোনো ভাইয়ের জন্য দুআ করলেন—'হে আল্লাহ! আমার ওই ভাইকে তুমি সুস্থ করে দাও। ফেরেশতারা তখন বলে-'হে আল্লাহ! আগে যে দুআ করছে, তাকে সুস্থ করে দাও।'

তাই দুআ নিজে করার পাশাপাশি যাদের দুআ কবুল হয়, তাদের কাছেও দুআ চাওয়া উচিত।

দুআ এমন এক আলোকরশ্মি—যা গভীর অন্ধকারে পথ দেখায়। এ যেন মানুষের আশার পালে হাওয়া জোগায় পৌঁছে দেয় তার গন্তব্যে। পথের সব শত্রুকে উপড়ে ফেলার অব্যর্থ হাতিয়ার এটি। মুমিন জীবনে দুআই হলো সর্বশ্রেষ্ঠ হাতিয়ার (Dua the most powerful weapon of believers).

দুআ ইবাদতের প্রাণ। আল্লাহর সঙ্গে নিজের সম্পর্কটা কেমন, তা বোঝা যায় দুআর ধরন থেকে। আল্লাহর কাছে চাওয়ার সময় একনিষ্ঠ মুসলিমের মধ্যে ফুটে উঠে অসহায়ত্ব। সে বোঝে, আল্লাহকে তার চাই-ই চাই, সব সময়। তাঁর সাহায্য ছাড়া সে অচল। রাসূল (সাঃ) দুআ করার সময় নিজেকে আল্লাহর কাছে অতি তুচ্ছ ও নগণ্য করে উপস্থাপন করতেন।

তিনি বলতেন—
'হে আল্লাহ! আমি আপনার দাস, দাসের ঘরের দাস, দাসীর ঘরের দাস (অর্থাৎ আমি এবং আমার মাতা-পিতা আমরা সবাই আপনার গোলাম বা দাস)। আমার মাথার চুলের গোছা আপনার কুদরতি হাতের মুঠোয়; আপনি যেদিকে টানবেন, আমি সে দিকে যেতে বাধ্য। আপনি যা চান, আমার ওপর তা-ই ঘটাতে পারেন।' (মুসনাদে আহমাদ: ৩৭১২)

চলুন, নিজেকে তাই প্রশ্ন করি আমাদের জীবনে দুআর অবস্থান কোথায়? আল্লাহর দিকে কতবার ফিরি আমরা? কী কী প্রয়োজনে তাঁর দারস্থ হই? কিছু চাওয়ার বেলায় কতটা একাগ্র আমরা? সব শর্ত আর আদব মেনে কি চাই? নাকি শুধু চেয়েই যাই—এসবের পরোয়া করি না?

আমরা কি আল্লাহর ব্যাপারে বেখেয়াল? শুধু দরকার হলে তাঁর দ্বারে ভিড়ি? প্রয়োজন পূরণ হলে আবার ভুলে যাই? দুআ কবুল না হওয়ায় আমরা কি আল্লাহর মমতা আর প্রজ্ঞার ব্যাপারে হতাশ? কত-শত অনুগ্রহ যে তিনি দিয়ে রেখেছেন, তা কি সব ভুলে বসে আছি?

এসব প্রশ্নের উত্তর নিয়ে ভাবুন। প্রয়োজনে বদলে ফেলুন নিজেকে। নয়তো যেখানে আছেন, সেখানেই পড়ে থাকবেন। আপনার একটি দৃঢ় সিদ্ধান্ত বদলে দিতে পারে আপনার জীবন। আলোকিত করতে পারে আপনার সবকিছু। So, now the decision is yours.

হয়তো ভাবছেন, এই জীবনে যে পরিমাণ পাপ করেছি, আল্লাহ কি আর কখনো আমার ডাকে সাড়া দেবেন? আচ্ছা, আপনি কি অভিশপ্ত শয়তানের চেয়েও খারাপ? আল্লাহ যদি শয়তানের দুআ পর্যন্ত কবুল করেন, তাহলে আপনার দুআ কেন কবুল করবেন না? আপনি কি আল্লাহর বিশাল ভান্ডার সম্পর্কে জানেন না? আল্লাহর একটি নাম যে আল কারিম বা চির দয়াবান', জানেন না সেটা? তিনি কি আপনাকে শূন্য থেকে সৃষ্টি করে ইসলামের দিশা দেননি? অগণিত অনুগ্রহ দিয়ে ভরিয়ে রাখেননি? আপনি তো এগুলোর কিছুই চাননি। না চাইতেই যদি এত কিছু দিয়ে রাখেন, তাহলে তাঁকে রব হিসেবে বিশ্বাস করে, তাঁর সন্তুষ্টির প্রত্যাশায় দুই হাত উঁচু করে তুলে ধরলে তিনি কি আপনাকে ফিরিয়ে দেবেন?

