মিজানুর রহমান ১৯৯০ সালের ২৬ জানুয়ারি ঢাকা জেলার ডেমরা থানায় জন্মগ্রহণ করেন। তার পৈতৃক নিবাস কুমিল্লা জেলার মুরাদনগরের পরমতলা গ্রামে। তার পিতা একজন মাদ্রাসা শিক্ষক ও মাতা গৃহিণী। ছোট বেলা থেকে তিনি মাদরাসায় পড়াশোনা করেন। পরে তিনি আল-আজহার বিশ্ববিদ্যালয়ে বৃত্তি পান। মিসরের আল আজহার বিশ্ববিদ্যালয়ে পড়াশোনার কারণে তার নামের সাথে আজহারী ‘উপাধি’ যুক্তহয়েছে। মিজানুর রহমান ২০১৪ সালের ২৯ জানুয়ারি বৈবাহিক সম্পর্কে আবদ্ধ হন। তার দুটি কন্যাসন্তান রয়েছে।

শিক্ষাজীবনঃ
আজহারী দারুন্নাজাত সিদ্দিকিয়া কামিল মাদরাসা থেকে যথাক্রমে ২০০৪ সালে দাখিল ও ২০০৬ সালে আলিম পাশ করেন। তিনি উভয় পরীক্ষাতেই বাংলাদেশ মাদরাসা শিক্ষাবোর্ডে মেধাতালিকায় শীর্ষ স্থান অধিকার করেন। ২০০৭ সালে ইসলামি ফাউন্ডেশন কর্তৃক আয়োজিত মিশরীয় সরকারের স্কলারশিপ পরীক্ষায় প্রথম স্থান অধিকার করেন। পরবর্তীতে তিনি মিশরের আল আজহার বিশ্ববিদ্যালয়ে তাফসির ও কুরআনভিত্তিক বিজ্ঞান বিভাগে পড়াশোনা করেন। সেখান থেকে গ্র্যাজুয়েশন শেষ করে মালয়েশিয়ার আন্তর্জাতিক ইসলামি বিশ্ববিদ্যালয় থেকে এমফিল ও পিএইচডি ডিগ্রি অর্জন করেন। তার এমফিলের গবেষণার বিষয় ছিল “হিউম্যান এম্ব্রায়োলজি ইন দ্য হোলি কুরআন” (পবিত্র কুরআনে মানব ভ্রূণবিদ্যা)। তারপর একই বিশ্ববিদ্যালয়ে পিএইচডি প্রার্থী হিসেবে মনোনীত হন। তিনি “হিউম্যান বিহ্যাভিয়ারেল ক্যারেক্টারইসটিক্স ইন দ্য হোলি কুরআন অ্যান্ড অ্যানালিটিক্যাল স্টাডি” (পবিত্র কুরআন ও বিশ্লেষণী গবেষণায় মানব আচরণগত বৈশিষ্ট্য)-এর ওপর পিএইচডি গবেষণা করছেন।

কর্মজীবনঃ
আজহারী ২০১০ সালে ইসলামি গজল ও কিরাত দিয়ে তাঁর কর্মজীবন শুরু করেন। পরে তিনি এটিএন বাংলা টিভির একটি ইসলামি অনুষ্ঠানে যোগদান করেন। ২০১৫ সালের শুরুর দিকে তিনি ওয়াজ-মাহফিল নিয়ে কর্মজীবন শুরু করেন। বৈশাখী টেলিভিশনে “ইসলাম ও সুন্দর জীবন” শিরোনামের একটি অনুষ্ঠান করেছেন। জনপ্রিয়তা ইসলাম ধর্মের অনুশাসন মেনে চলেও নিজেকে সমসাময়িকভাবে উপস্থাপন করা ও কুরআন-হাদিস বিষয়ক সহজ-সাবলীল ও গবেষণাধর্মী আলোচনার কারণে অল্প সময়ে তিনি বাংলাদেশের মুসলিম বিশেষত মুসলিম তরুণ সম্প্রদায়ের কাছে জনপ্রিয়তা অর্জন করেছেন। তার মাহফিলে প্রায়শই তার মাধ্যমে বিভিন্ন ভিন্ন ধর্মাবলম্বী ইসলাম ধর্মে ধর্মান্তরিত হন। তার তাফসির মাহফিলে সাধারণ মুসলিম ও তরুণদের ব্যাপক জনসমাগম দেখা যায়।

মিজানুর রহমান আজহারিঃ তরুণ চিন্তক, ইসলামিক স্কলার ও জনপ্রিয় আলোচক। বিশ্ববিখ্যাত আল আজহার ইউনিভার্সিটির তাফসির অ্যান্ড কুরআনিক সাইন্স ডিপার্টমেন্ট থেকে স্নাতক সম্পন্ন করেছেন। স্নাতকোত্তর ও পিএইচডি সম্পন্ন করেছেন ইন্টারন্যাশনাল ইসলামিক ইউনিভার্সিটি মালয়েশিয়া’র ডিপার্টমেন্ট অব কুরআন অ্যান্ড সুন্নাহ স্টাডিজ থেকে। স্বপ্ন দেখেন ইনসাফ, আদল ও ইহসানের ভিত্তিতে এক উন্নত সমাজকাঠামোর। তরুণ প্রজন্মকে উজ্জীবিত করার চেষ্টা করেন বিশ্বাসের পরশে। বোধ ও সামর্থ্যের সর্বোচ্চটুকু দিয়ে কুরআন ও সুন্নাহর কথামালা তুলে ধরার প্রয়াস নেন জনপদ থেকে জনপদে; কখনো কী-বোর্ডে, কখনো-বা ক্যামেরার সামনে।

লেখকের কথাঃ

সমস্ত প্রশংসা কেবল আল্লাহর জন্যই নিবেদিত, যাঁর অপার করুণায় পূর্ণতা পায় আমাদের যাবতীয় সৎকর্ম। দরুদ ও সালাম প্রিয়নবি মুহাম্মাদ -এর প্রতি, যিনি আমৃত্যু আমাদের আহ্বান করে গেছেন মহাসত্যের দিকে।

আমি ক্ষুদ্র মানুষ; চেষ্টা করি শত সীমাবদ্ধতা সত্ত্বেও আল্লাহর বান্দাদের দ্বীনের পথে আহ্বান করতে। সাধ্যের সবটুকু দিয়ে দ্বীনের বুঝ জনপরিসরে তুলে ধরার এক আসমানি তাগাদা হৃদয়ে সর্বদাই অনুভব করি। আমি আলোচনার জগতের মানুষ; কথা বলার মাঝেই স্বাচ্ছন্দ্য খুঁজে পাই। তবে এই প্রজন্মের একজন তরুণ হিসেবে মনেপ্রাণে চাই সম্ভাব্য সকল উপায়ে সত্যের পয়গাম মানুষের মাঝে ছড়িয়ে দিতে। সেই তাড়না থেকেই হাতে কলম তুলে নেওয়া। প্রায় বছর খানেকের ব্যবধানে একুশে বইমেলা ২০২২ এ বাজারে আসছে আমার দ্বিতীয় বই আহ্বান : আধুনিক মননে আলোর পরশ। বাংলা সাহিত্যের দুনিয়ায় ছোট্ট একজন কন্ট্রিবিউটর হিসেবে অংশ নিতে পেরে আমি যারপরনাই আনন্দিত ও উচ্ছ্বসিত।

গত কয়েক বছরে ইসলামি সাহিত্যাঙ্গনে অসাধারণ কিছু কন্টেন্ট যুক্ত হয়েছে। আমাদের পূর্বসূরিরা তো বটেই, হালের তরুণরাও লিখে চলেছে অদম্য গতিতে। লাখো পাঠক ইসলামি সাহিত্য পড়ছে। নতুন প্রজন্ম দ্বীনকে জানতে চায়, খুঁজে পেতে চায় সত্যের দিশা। জ্ঞান-তৃষ্ণায় কাতর এই মুসাফিরদের হরফের পানি পান করানোর নৈতিক দায়িত্ব আমরা এড়িয়ে যেতে পারি না। তাই সাহিত্যের মানুষ না হয়েও লেখালিখির দুঃসাহস করেছি। পেরেছি খুব সামান্য কিছুই ।

সাহিত্যরূপ অপার দরিয়ায় দুফোঁটা পানি যুক্ত করতে পেরে আমি আল্লাহ রাব্বুল আলামিনের শুকরিয়া আদায় করছি। প্রথম গ্রন্থ—ম্যাসেজ : আধুনিক মননে দ্বীনের ছোঁয়া যেভাবে পাঠকবৃন্দ গ্রহণ করেছেন; তাতে আমি অভিভূত, বিস্মিত। সম্মানিত পাঠকদের ভালোবাসায় সিক্ত হয়েই নতুন করে লেখার হিম্মত পেয়েছি।

সময়কে ধারণ করে সুনির্দিষ্ট আটটি বিষয়ে আলোচনা পেশ করা হয়েছে এই গ্রন্থে। বইটিতে কুরআন-সুন্নাহর উদ্ধৃতি, সাহাবিদের বক্তব্য, সালাফদের ভাষ্য,বিভিন্ন শিক্ষণীয় ঘটনা, ক্লাসিক্যাল ও আধুনিক স্কলারদের রেফারেন্সের পাশাপাশি আমার নিজস্ব কিছু চিন্তা-ভাবনাও উপস্থাপিত হয়েছে। বারবার বলে এসেছি—আমাদের বক্তৃতা, লেখালিখি কিংবা দ্বীনের যেকোনো উপস্থাপনা পদ্ধতি হওয়া উচিত সহজ-সরল, জীবনঘনিষ্ঠ। গাম্ভীর্যপূর্ণ ভাষায় হয়তো উচ্চশিক্ষিত শ্রেণিকে আকৃষ্ট করা যায়, কিন্তু সাধারণ জনতার দুয়ারে পৌছানো যায় না। তাই ভাবনাগুলোকে বৈঠকি কথামালায় রূপ দিয়ে কিছু আহ্বান জানিয়েছি বইটিতে। বিশেষভাবে লক্ষ রেখেছি—প্রকাশভঙ্গি যাতে তরুণ ও সাধারণ শিক্ষায় শিক্ষিত লোকজনের বোধের অতীত হয়ে না ওঠে। সকল ধর্ম, বয়স, শ্রেণি-পেশার পাঠক নিজেদের সাথে বইটিকে কানেক্ট করতে পারবেন বলেই আমার বিশ্বাস।

প্রতিশ্রুতিশীল প্রকাশনা প্রতিষ্ঠান গার্ডিয়ান পাবলিকেশন্সকে পাশে পেয়ে আমি কৃতজ্ঞ। পুরো টিম দুর্দান্ত পরিশ্রম করেছে। গ্রন্থটিকে পাঠকদের সামনে স্মার্টলি উপস্থাপন করতে বেশ কিছু তরুণ দিন-রাত শ্রম দিয়েছে, তাদের সকলের প্রতিই আন্তরিক মোবারকবাদ। প্রত্যেকের কল্যাণ কামনা করছি।

মানুষ হিসেবে আমরা কেউ ভুলের ঊর্ধ্বে নই। এই বইটিতেও কোনো ভুল থাকবে না-এমন দাবি করা হবে মোটের ওপর অন্যায্য। মানবিক দুর্বলতাপ্রসূত বিশেষ কোনো টাইপিং মিসটেক অথবা তথ্যগত অসংগতি আপনাদের চোখে পড়লে দয়া করে আমাদের জানাবেন। আমরা পরবর্তী সংস্করণে সেটা সংশোধন করে নেব, ইনশাআল্লাহ।

আহ্বান বইটিতে মানুষের বোধ ও বিশ্বাসে উন্নয়ন, আত্মিক সমৃদ্ধি, সম্পর্কের রসায়ন এবং লাইফস্টাইলে ক্রমাগত উৎকর্ষ সাধন নিয়ে কিছু সুনির্দিষ্ট বার্তা দেওয়ার চেষ্টা করেছি। আশা রাখছি, বাংলা ভাষাভাষী পাঠকদের নিকট ইসলামের সৌন্দর্য, মূল তাৎপর্য, স্পিরিট ও মধ্যপন্থার শিক্ষা তুলে ধরতে বইটি কিছুটা হলেও অবদান রাখবে, কাজ করবে সঠিক জীবনদর্শন বিনির্মাণে অনন্য সহায়িকা হিসেবে। আধুনিক মননে দ্বীনের পরশ লাগুক—এই প্রত্যাশায় স্বাগত জানাই আলোকের আহ্বানে।

-------------------------------------
মিজানুর রহমান আজহারি
    ১২ মার্চ, ২০২২
