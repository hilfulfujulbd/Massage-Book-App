জান্নাতে যেতে কে না চায়?

আমরা দুনিয়ার জীবনে যা-ই করি না কেন, জান্নাত-জাহান্নামের প্রশ্নে সবাই একমত; কেউই জাহান্নামে যেতে চাই না। আল্লাহ তায়ালাও চান না আমরা জাহান্নামের অধিবাসী হই; বরং তিনি চান, প্রত্যেকেই জান্নাতের অধিবাসী হোক। তাই তিনি জান্নাতের পথকে সহজ করেছেন এবং যেসব বিষয় জান্নাতের অন্তরায়, সেগুলোকে কুরআন-সুন্নাহর মাধ্যমে সুস্পষ্টভাবে জানিয়ে দিয়েছেন।

জান্নাতে যাওয়ার প্রধান অন্তরায়গুলোর মধ্যে অন্যতম হলো-হারাম রিজিক বা অবৈধ উপার্জন। অবৈধ উপার্জন দিয়ে নিজের ও পরিবারের জীবিকা নির্বাহ করলে তা জান্নাতের পথে বড়ো বাধা হয়ে দাঁড়াবে।

জাবির ইবনে আবদুল্লাহ (রাযিঃ) বিশ্বনবি থেকে বর্ণনা করেন—

‘‘যে দেহ হারাম খাদ্য দ্বারা গঠিত হয়েছে, তা জান্নাতে প্রবেশ করবে না।’’ (বায়হাকি ৫৫২০)

হালাল পৌঁছে দেয় জান্নাতে আর হারাম জাহান্নামে হারামের সাথে জান্নাতের কোনো সম্পর্ক নেই। জান্নাতের সম্পর্ক কেবল হালালের সাথে। সুতরাং পরকালীন শান্তি পেতে হলে দুনিয়ায় আমাদের হালালের সাথে সম্পর্ক গড়তে হবে।

অথচ আমরা কতই না বোকা! দুনিয়ার অনিশ্চিত জীবনের কথিত সুখের জন্য অবলীলায় জান্নাতের সীমাহীন সুখকে জলাঞ্জলি দিচ্ছি, আর হারাম উপার্জন দিয়ে চিরতরে বন্ধ করে দিচ্ছি জান্নাতের প্রশস্ত পথ! আমরা যদি সত্যিই সুখ পেতে চাই, তাহলে হালাল-হারামের প্রশ্নে থাকতে হবে আপসহীন। প্রতিজ্ঞা করতে হবে প্রয়োজনে অভুক্ত থাকব, কিন্তু কিছুতেই হারাম ভক্ষণ করব না। এই সংকল্পই আমাদের সামনে জান্নাতের পথকে সুগম করে দেবে। অন্যদিকে, ক্ষণস্থায়ী সুখের আশায় একটি ভুল সিদ্ধান্তই আমাদের জাহান্নামের ইন্ধনে পরিণত করতে পারে।

অনেকেই ভাবেন, অবৈধ উপার্জন ছাড়া স্বাচ্ছন্দ্যে জীবনযাপন করা যায় না, প্রয়োজনীয় রিজিকের ব্যবস্থা করা যায় না; অথচ হারাম উপার্জনই বরং জীবনের ছন্দ নষ্ট করে, বিভিন্ন বালা-মুসিবতে জীবন বিষিয়ে তোলে। আমরা যদি হারাম ত্যাগ করার সৎ সিদ্ধান্ত নিয়ে আল্লাহর ওপর ভরসা রেখে পরিশ্রম চালিয়ে যাই, তাহলে তিনি আমাদের বিশুদ্ধ নিয়্যাত ও নিষ্ঠাপূর্ণ প্রচেষ্টা দেখে রিজিক ঢেলে দেবেন; ঠিক পাখির মতো করে। পাখি সকালে আল্লাহর ওপর ভরসা করে শূন্য পেট নিয়ে রিজিক অন্বেষণে বেরিয়ে পড়ে, আর সন্ধ্যায় ফেরে ভরা পেট নিয়ে।

একটু চিন্তা করুন তো, পাখির এই রিজিকের ব্যবস্থা কে করে? নিশ্চয় আল্লাহ। পাখি শুধু আল্লাহর ওপর পূর্ণ ভরসা করে পরিশ্রমে নেমে পড়ে, বাকি কাজটা আল্লাহ নিজ বরকতেই করে দেন। আমরাও যদি আল্লাহর ওপর তাওয়াক্কুল করে পরিশ্রম চালিয়ে যেতে পারি, তবে আল্লাহ আমাদেরও উত্তম রিজিক দান করবেন।

মহান আল্লাহ রাব্বুল আলামিন বলেন—

وَّ یَرْزُقْهُ مِنْ حَیْثُ لَا یَحْتَسِبُ١ؕ وَ مَنْ یَّتَوَكَّلْ عَلَى اللّٰهِ فَهُوَ حَسْبُهٗ١ؕ اِنَّ اللّٰهَ بَالِغُ اَمْرِهٖ١ؕ قَدْ جَعَلَ اللّٰهُ لِكُلِّ شَیْءٍ قَدْرًا

‘‘এবং তাকে এমন স্থান থেকে তিনি রিজিক দান করবেন, যা সে ধারণাও করে না। আর যে আল্লাহর ওপর ভরসা করে, তার (কর্ম সম্পাদনের জন্য আল্লাহই যথেষ্ট। নিশ্চিতভাবে জেনে রেখ, আল্লাহ তার কাজ পূরণ করে থাকেন। আল্লাহ প্রতিটি জিনিসের জন্য একটা মাত্রা ঠিক করে রেখেছেন।’’ (সূরা তালাক: ০৩)

হালাল উপার্জন পরিমাণে অল্প হলেও আল্লাহ তাতে বারাকাহ দান করেন। আর হাৱাম উপার্জন দেখতে বেশি মনে হলেও দিনশেষে তা শুধু ক্ষতিই বয়ে আনে। একটা উদাহরণ দিলে বিষয়টা বুঝতে সহজ হবে।

ধরুন, এক লোক অবৈধ পথে মাসে এক লাখ টাকা উপার্জন করে খোঁজ নিয়ে দেখুন, প্রতিমাসে হাসপাতালের বিল পরিশোধ করতেই তার চলে যায় পঞ্চাশ হাজার টাকা। স্ত্রীর ক্যানসারের চিকিৎসা, ছেলের ইয়াবা খরচ, বাড়ি ভাড়া, গাড়ি ভাড়া ইত্যাদি হিসাব চুকিয়ে মাস শেষে দেখা যায়, তার উলটো হাজার বিশেক টাকা ঋণ!

আরেকজন রিকশাওয়ালা; হালাল পথে যার মাসিক উপার্জন পনেরো হাজার টাকা। খরচ বলতে তার বাড়ি ভাড়া দুই হাজার টাকা, ছেলেমেয়ের পড়ালেখা বাবদ এক হাজার, খাওয়া ও আনুষঙ্গিক খাতে দশ হাজার এবং চিকিৎসা বাবদ এক হাজার। মাস শেষে দেখা যায়, তার কাছে আরও এক হাজার টাকা অবশিষ্ট থাকে!

প্রথমজন এক লাখ টাকা উপার্জন করেও মাস শেষে বিশ হাজার টাকা ঋণের বোঝা বহন করছে, আর দ্বিতীয়জন পনেরো হাজার টাকা উপার্জন করেই মাস শেষে এক হাজার টাকা সঞ্চয় করছে। এই পার্থক্যের বড়ো কারণ হলো হালাল উপার্জন। হালালে বারাকাহ আছে, যেটা হারামে নেই।

এ তো গেল টাকার হিসাবের কথা। যদি সুস্থতা ও মানসিক প্রশান্তির দিক থেকে তুলনা করি, তাহলে দেখা যাবে আকাশ-পাতাল ফারাক! হারাম উপার্জনকারীদের পরিবারে না থাকে সুখ, না থাকে মানসিক প্রশাস্তি। থাকে না রাতের আরামদায়ক ঘুম! অধিকাংশ ক্ষেত্রেই দেখা যায়, তাদের পরিবারে কেউ না কেউ দুরারোগ্য রোগে আক্রান্ত। ছেলে হয়তো মাদকাসক্ত, মেয়ে বেয়ারা, স্ত্রী পরকীয়ায় মত্ত, নিজের ডায়াবেটিস, উচ্চ রক্তচাপ ইত্যাদি। এই ধরনের নানান সুখবিনাশী সমস্যায় জর্জরিত থাকে তাদের সংসার। সুখপাখি যেন তাদের আশপাশ দিয়েও চলে না।

অন্যদিকে হালাল উপার্জনকারী রিকশাওয়ালার বাড়িতে সম্পদের প্রাচুর্য চোখে না পড়লেও সেখানে দেখা মেলে স্বর্গীয় সুখের উজ্জ্বল সোনালি আভা। দিনশেষে বাড়িতে ফিরতেই বউ তাকে সোহাগ ভরে গামছা এগিয়ে দেয়। ভাত বেড়ে প্রস্তুত করে দেয়। পাশে বসে হাতপাখা দিয়ে বাতাস করে, সংসারের হাল হাকিকত বোঝে এবং অল্পতে তুষ্ট থাকে। হালাল উপার্জনকারীদের মধ্যে থাকে না তেমন কোনো কঠিন রোগ-বালাই। সাধারণত থাকে না ডায়াবেটিস-উচ্চ রক্তচাপের মতো রিজিকপ্রতিবন্ধক রোগও। তারা সকাল হলে কাজে বেরিয়ে পড়ে, সন্ধ্যায় বাড়ি ফিরেই ঘুমের রাজ্যে প্রবেশ করে। এভাবে প্রশান্তির ঘুম আর বর্ণিল স্বপ্নের মধ্য দিয়ে পদার্পণ করে একটি নতুন ভোরে। এমন সুখ হারাম উপার্জনকারীরা কল্পনাও করতে পারে না। এটাই বরকতপূর্ণ ও বরকতহীন উপার্জনের মূল পার্থক্য।

আর যারা হারাম খায়, তাদের চিন্তা-চেতনা হয় বিকারগ্রস্ত। তারা ইতিবাচকভাবে কিছু ভাবতে পারে না বা বলতে পারে না। যে মুখে হারাম খাবার লেগে আছে, সেখান থেকে ভালো কিছু কীভাবে আশা করা যায়? তা ছাড়া অধিকাংশ হারাম উপার্জনকারীর সন্তানরাও মানুষের মতো মানুষ হয় না। কারণ, হারাম উপার্জনের জন্য কাউকে না কাউকে তার ন্যায়সংগত অধিকার থেকে বঞ্চিত করতে হয়, যা একটি সুস্পষ্ট জুলুম। আর মজলুমের কান্না অভিশাপ হয়ে হারাম ভক্ষণকারী এবং তার পরিবারের লোকদের প্রতি অবিরত বর্ষিত হতে থাকে।

হারামের মধ্যে সত্যিই কোনো আরাম নেই, নেই কোনো সুখ আছে শুধু মানসিক অশান্তি, অস্থিরতা ও দুশ্চিন্তা। তাই সত্যিকারার্থেই সুখী হতে চাইলে আমাদের হারাম থেকে দূরে থাকতে হবে। পরিমাণে অল্প হলেও হালালে তুষ্ট থাকতে হবে।

রাসূল (সাঃ) বলেন- 
‘‘তোমরা আল্লাহকে ভয় করো এবং উত্তম পন্থায় জীবিকা অন্বেষণ করো। যা হালাল, তা-ই গ্রহণ করো এবং যা হারাম, তা বর্জন করো।’’ (ইবনে মাজাহ: ২১৪৪)

রিজিক কীঃ 
রিজিক আরবি শব্দ, এর অর্থ জীবনযাপনের উপায়-উপকরণ। রিজিক বলতে শুধু খাবারকেই বোঝায় না; বরং মানুষের যাবতীয় চাহিদাকে বোঝায়। মানুষ যা খায়, যা পরে, যা ভোগ-উপভোগ করে—সবই রিজিকের অন্তর্ভুক্ত। তাই হারাম উপার্জন দিয়ে যা কিছুই ভোগ করা হোক না কেন, সবই হারাম রিজিক বলে বিবেচিত হবে।

রিজিকের প্রধান অনুষঙ্গ হলো খাদ্য। এই খাদ্য প্রধানত দুভাবে হারাম হতে পারে—

১. আল্লাহর ঘোষণার মাধ্যমে। যেমন: মদ, শূকরের গোশত, রক্ত, আল্লাহ ছাড়া অন্য কারও নামে জাবাইকৃত পশুর গোশত ইত্যাদি।

২. খাদ্য নিজে হালাল, কিন্তু হারাম উপার্জন দিয়ে ক্রয় করার মাধ্যমে। যেমন: রুটি একটি হালাল খ্যাদ্য, কিন্তু তা হারাম উপার্জন দিয়ে ক্রয় করলে রুটিও হারাম হয়ে যায়।

এ ছাড়াও কিছু মূলনীতি রয়েছে যেগুলোর ভিত্তিতে খাদ্যের হালাল-হারাম চিহ্নিত করা যায়। একটু সামনে এ ব্যাপারে বিস্তারিত আলোচনা করব, ইনশাআল্লাহ!

হালাল খাদ্য সব সময়ই পরিবেশবান্ধব, স্বাস্থ্যসম্মত, রুচিশীল। এটাতে কোনো ভেজাল থাকে না। হালাল অল্প খেলেও তৃপ্তি আসে। কারণ, এর মধ্যে থাকে বরকত।

এজন্য আল্লাহ তায়ালা বলেন-

یٰۤاَیُّهَا النَّاسُ كُلُوْا مِمَّا فِی الْاَرْضِ حَلٰلًا طَیِّبًا١ۖ٘ وَّ لَا تَتَّبِعُوْا خُطُوٰتِ الشَّیْطٰنِ١ؕ اِنَّهٗ لَكُمْ عَدُوٌّ مُّبِیْنٌ

‘‘হে মানুষ সকল! পৃথিবীতে যত হালাল ও পবিত্র খাবার রয়েছে, তা খাও; কিন্তু শয়তানের অনুসরণ করো না। নিশ্চয় সে তোমাদের প্রকাশ্য শত্রু।’’ (সূরা বাকারা: ১৬৮)

এই আয়াতে হালাল রিজিকের সাথে শয়তানের প্রসঙ্গ আনার কারণ হলো— শয়তান মানুষের সামনে হারাম জিনিসকে সুশোভিত করে উপস্থাপন করে বোঝাতে চায়—হারামেই আরাম। তাই মানুষ শয়তানের ফাঁদে পড়ে হারাম পথে পা বাড়ায় এবং ধীরে ধীরে পাপসাম্রাজ্যের গভীর থেকে গভীরে প্রবেশ করে। অনেকেই হারাম উপার্জন দিয়ে হালাল খাবার খোঁজেন। ব্যাপারটা খুবই হাস্যকর। এটা নিজের সাথে একধরনের প্রতারণাও বটে। হোটেলে মুরগি খান না মৃত মুরগি বিক্রির সম্ভাবনা আছে বলে। গরু খান না কুকুরের গোশত গরুর নামে চালিয়ে দেওয়ার আশঙ্কা আছে বলে। অথচ অবলীলায় সুদ খাচ্ছেন, ঘুস খাচ্ছেন—সে ব্যাপারে কোনো খেয়ালই করেন না। যে কাপড় পরে আছেন, যে গাড়িতে চড়ে এসেছেন, এমনকী যে টাকা নিয়ে খেতে এসেছেন—সেটাও অন্যের হক মারার টাকা। এগুলো যে আরও ভয়ানক হারাম, তা যেন মনেই আসে না। অনেকে তো হারামের টাকা দিয়ে হজ-উমরাহ করে এসে বিশাল হাজি সাহেব বনে যান! অথচ তারা জানেন না, উপার্জন হালাল না হলে কোনো দুআ আর ইবাদতই কবুল হয় না।।

বিশ্বনবি এক লোকের উদাহরণ দিয়ে বলেন—

“এক লোক সফরে বের হয়। দীর্ঘ পথ। একসময় তার শরীরে ক্লান্তি এসে ভর করে। চুল এলোমেলো হয়ে পড়ে। সারা শরীর ধুলোয় ধূসরিত হয়ে যায়। ধূলির আস্তরে ঢাকা পড়ে তার পোশাক। একসময় সে আকাশের দিকে হাত তুলে দুআ শুরু করে- “হে আমার রব! হে আমার রব!” অথচ তার খাদ্য হারাম, তার পানীয় হারাম, যে পোশাক পরে আছে সেটাও হারাম হারাম দিয়েই সে লালিত-পালিত হয়েছে। এ অবস্থায় তার দুআ কবুল হবে কী করে? (সহিহ মুসলিম: ১০১৫)”

অনেকেই ভাবেন, হালাল রিজিক দিয়ে জীবনযাপন করা খুবই কঠিন। কারণ, হালাল জিনিস খুবই অপ্রতুল। এই ধারণা শয়তানের কুমন্ত্রণার ফল প্রকৃত অর্থে আল্লাহর দুনিয়ায় অল্প কিছু ক্ষতিকারক জিনিস বাদ দিয়ে সবকিছুই হালাল। আমরা যদি এই স্বল্পসংখ্যক হারাম থেকে বেঁচে চলতে পারি, তাহলে অবলীলায় আমরা হালাল রিজিক দিয়ে জীবন সাজাতে পারব।
রাসুল (সাঃ) দুআ করতেন—

‘‘হে আল্লাহ! হালালকে আমার জন্য যথেষ্ট করুন, হারাম থেকে দূরে রাখুন। আপনার অনুগ্রহে অন্যের মুখাপেক্ষী হওয়া থেকে আমাকে রক্ষা করুন।’’ (জামে আত-তিরমিজি: ১৪৮৬)
 
হালাল-হারামের মূলনীতিঃ
সুস্থ ও সুন্দর জীবনযাপনের নিশ্চয়তা, পার্থিব জীবনে মানুষের অধিকার ও মর্যাদা রক্ষা এবং আল্লাহ তায়ালার প্রতি বান্দার আনুগত্যের মান যাচাইয়ের সীমারেখাস্বরূপ হালাল-হারামের বিধান প্রণয়ন করা হয়েছে। হালাল-হারামের কিছু মূলনীতি রয়েছে, যেগুলো জানলে খুব সহজেই আমরা বুঝতে পারব— কোনটি হালাল আর কোনটি হারাম। এই মূলনীতিগুলো আমি খুব সহজ করে উপস্থাপনের চেষ্টা করব ইনশাআল্লাহ।

মৌলিকভাবে সবকিছুই হালালঃ মৌলিকভাবে সবকিছু বৈধতার সুতোয় বাঁধা। পৃথিবীতে সবকিছুই মৌলিকভাবে হালাল বা বৈধ। কোনো কিছুকে হালাল সাব্যস্ত করতে দলিল লাগে না, কিন্তু হারাম সাব্যস্ত করতে দলিল লাগে। আর সেটি হতে হয় অকাট্য দলিল। কিন্তু কোনো বিষয়ে যদি অকাট্য কোনো ঘোষণা প্রমাণিত না হয় কিংবা কোনো দলিল থেকে যদি সুস্পষ্টভাবে কোনো জিনিসের হারাম হওয়ার কথা সন্দেহাতীতভাবে জানা না যায়, তাহলে তার মৌল অবস্থা 'মুবাহ' তথা বৈধ হিসেবে স্বীকৃত থাকবে; তাকে হারাম বলা যাবে না। সহজ কথায় যার হারাম হওয়ার পক্ষে দলিল নেই, তা-ই হালাল।

সুতরাং নির্দিষ্ট দলিল ব্যতীত কোনো জিনিসকে নিজ থেকে হারাম সাব্যস্ত করার সুযোগ নেই। একই সঙ্গে কোনো জিনিসের হারাম সাব্যস্ত হওয়ার পক্ষে দলিল না পাওয়া গেলে তা আমাদের জন্য সুস্পষ্ট হালাল। আমরা কোনোভাবেই তাকে হারাম বলতে পারব না।

বিচার-বিশ্লেষণ ছাড়া অতি উৎসাহী হয়ে যারা কথায় কথায় শুধু হারাম হারাম বলে ফতোয়া দেয়, তাদের ভর্ৎসনা করে রাসূল (সাঃ) বলেন—

‘‘ধ্বংস তাদের, যারা আল্লাহ যেটাকে হালাল করেছে, সেটাকে আগ বারিয়ে হারাম বলে অভিহিত করে। এ কথাটি তিনি তিনবার বলেন।’’ (সুনানে আবু দাউদ: ৪৬০৮)

মৌলিকভাবে আল্লাহ সৃষ্ট সব জিনিসই যে হালাল, তা কোনো মনগড়া কথা নয়। কুরাআনুল কারিমের অনেক আয়াতে এর সপক্ষে সুস্পষ্ট ঘোষণা রয়েছে। যেমন—

هُوَ الَّذِیْ خَلَقَ لَكُمْ مَّا فِی الْاَرْضِ جَمِیْعًا

“তিনিই সেই মহান সত্তা, যিনি পৃথিবীতে যা কিছু আছে—সবকিছুই তোমাদের (ভোগ ও ব্যবহারের জন্য সৃষ্টি করেছেন।' (সূরা বাকারা: ২৯)”

হালাল অসীম আর হারাম সসীমঃ হালালের পরিধি ব্যাপক, হারামের পরিধি সীমিত (Halal is unlimited, but haram is limited). হাতেগোনা অল্পকিছু জিনিস হারাম, বাকি সবকিছুই হালাল। হালালের গণ্ডিতে থেকেই জীবনের সব চাহিদা মেটানো সম্ভব। হারামের দিকে হাত বাড়ানোর প্রয়োজন নেই। আল্লাহ কুরআনের যত জায়গায় হালালের ঘোষণা দিয়েছেন, তত জায়গায় ব্যাপকার্থক শব্দ ব্যবহার করেছেন। আল্লাহ তায়ালা বলেন-

أجلت لكم بهيمة الأنعام إلا ما يتلى عليكم

‘‘তোমাদের গৃহপালিত (সকল) পশু হালাল; কেবল সামনে যেগুলো জানানো হবে—সেগুলো ছাড়া।’’ (সূরা মায়েদা)

সাগরের ক্ষেত্রেও একই কথা-

اُحِلَّ لَكُمْ صَیْدُ الْبَحْرِ وَ طَعَامُهٗ مَتَاعًا لَّكُمْ وَ لِلسَّیَّارَةِ١ۚ 

“তোমাদের জন্য সমুদ্রের প্রাণী শিকার এবং তা খাওয়া হালাল করা হয়েছে। যেখানে তোমরা অবস্থান করবে, সেখানে তা খেতে পারো এবং কাফেলার জন্য পাথেয় হিসেবে নিয়ে যেতেও পারো।' (সুরা মায়েদা:৯৬)

এই আয়াতগুলোতে আমরা দেখতে পাচ্ছি-হালাল ঘোষণার ক্ষেত্রে মহান আল্লাহ তায়ালা ব্যাপকার্থক শব্দ ব্যবহার করেছেন। কিন্তু যখন তিনি হারাম ঘোষণা করেছেন, তখন নাম ধরে ধরে নির্দিষ্ট করে ঘোষণা করেছেন। অর্থাৎ হালাল ঘোষণা করেছেন ব্যাপকভাবে আর হারাম ঘোষণা করেছেন নির্দিষ্ট করে। যেমন: তিনি বলেছেন—

حُرِّمَتْ عَلَیْكُمُ الْمَیْتَةُ وَ الدَّمُ وَ لَحْمُ الْخِنْزِیْرِ وَ مَاۤ اُهِلَّ لِغَیْرِ اللّٰهِ بِهٖ

‘‘মৃত প্রাণী খাওয়া হারাম, রক্ত খাওয়া হারাম, শূকর খাওয়া হারাম, আল্লাহর নাম ছাড়া অন্য নামে জবেহ দেওয়া হয়েছে-এমন প্রাণী খাওয়া হারাম, শিংয়ের গুঁতোয় মৃত্যুবরণ করা প্রাণী খাওয়া হারাম...।’’ (সূরা মায়েদা: ০৩)”

এ রকম নাম ধরে ধরে অল্প কয়েকটা জিনিস হারাম করা হয়েছে, বাদবাকি সবকিছু হালাল।

এই হালাল-হারামের ব্যাপারটা যদি বিবাহের ক্ষেত্রে দেখি, তাহলে দেখা যাবে—একজন মুসলিমের জন্য যেকোনো দেশের যেকোনো মুসলিম নারীকে বিয়ে করা হালাল। কিন্তু যদি জিজ্ঞেস করা হয় কাকে কাকে বিয়ে করা হারাম? সেই ক্ষেত্রে আল্লাহ তায়ালা শুনে শুনে চৌদ্দজনের নাম বলে দিয়েছেন। আল্লাহ তায়ালা বলেন-

“তোমাদের জন্য হারাম করা হয়েছে তোমাদের মা, মেয়ে, বোন, ফুফু, খালা, ভাইয়ের মেয়ে, বোনের মেয়ে, দুধ-মা, দুধ-বোন, শাশুড়ি ও তোমাদের স্ত্রীদের মধ্যে যার সাথে সংগম হয়েছে তার আগের স্বামীর ঔরসে তার গর্ভজাত মেয়ে–যারা তোমাদের অভিভাবকত্ব আছে; তবে যদি তাদের সাথে সংগম না হয়ে থাকে তাতে তোমাদের কোনো অপরাধ নেই। আর তোমাদের জন্য নিষিদ্ধ তোমাদের ঔরসজাত ছেলের স্ত্রী এবং দুই বোনকে একত্রে বিয়ে করা আগে যা হয়েছে, হয়েছে। নিশ্চয়ই আল্লাহ ক্ষমাশীল, পরম দয়ালু।’’ (সূরা নিসা: ২৩)

যেকোনো হারামের ঘোষণা যে নির্দিষ্ট করে (Specifically) দেওয়া হয়েছে, নিচের আয়াতটি তার বড়ো প্রমাণ-

یٰۤاَیُّهَا الَّذِیْنَ اٰمَنُوْۤا اِنَّمَا الْخَمْرُ وَ الْمَیْسِرُ وَ الْاَنْصَابُ وَ الْاَزْلَامُ رِجْسٌ مِّنْ عَمَلِ الشَّیْطٰنِ فَاجْتَنِبُوْهُ لَعَلَّكُمْ تُفْلِحُوْنَ

‘‘হে ঈমানদারগণ! মদ, জুয়া, মূর্তিপূজার বেদি ও ভাগ্য নির্ণায়ক শরসমূহ—এ সমস্তই হচ্ছে ঘৃণ্য শয়তানি কার্যকালাপ । এগুলো থেকে দূরে থাকো। আশা করা যায়—তোমরা সফলতা লাভ করবে।' (সূরা মায়েদা ৯০)”

সাধারণত তিনটি কারণে ইসলাম কোনো জিনিসকে হারাম ঘোষণা করেঃ

ক. অপবিত্রতাঃ যেমন: পেশাব-পায়খানা, গরুর গোবর-মূত্র- এগুলো অপবিত্র।

وَ یُحِلُّ لَهُمُ الطَّیِّبٰتِ وَ یُحَرِّمُ عَلَیْهِمُ الْخَبٰٓئِثَ

‘‘আর তিনি তাদের জন্য পাক-পবিত্র জিনিসগুলোকে হালাল এবং নাপাক জিনিসগুলোকে হারাম করেছেন।’’ (সূরা আরাফ: ১৫৭)

খ. অশ্লীলতঃ যেমন: অশ্লীল গান, নাটক, সিনেমা, পর্নোগ্রাফি দেখা হারাম। কারণ, এগুলো সামাজিক জীবনে মানুষকে অস্থিরতা, বিশৃঙ্খলা ও অন্যায়ের দিকে ধাবিত করে।

قُلْ اِنَّمَا حَرَّمَ رَبِّیَ الْفَوَاحِشَ مَا ظَهَرَ مِنْهَا وَ مَا بَطَنَ

‘‘হে নবি! তাদের বলে দাও আল্লাহ যেসব জিনিস হারাম করেছেন, সেগুলো হচ্ছে প্রকাশ্য ও গোপন অশ্লীলতা।’’ (সূরা আ'রাফ: ৩৩)

গ. ক্ষতিকারকঃ যেমন: ইয়াবা সেবন, মদ খাওয়া, সিগারেট খাওয়া ইত্যাদি বিষয়গুলো শারীরিক ও মানসিক স্বাস্থের জন্য ক্ষতিকর।

وَ لَا تُلْقُوْا بِاَیْدِیْكُمْ اِلَى التَّهْلُكَةِ١ۛۖۚ وَ اَحْسِنُوْا١ۛۚ اِنَّ اللّٰهَ یُحِبُّ الْمُحْسِنِیْنَ

‘‘নিজের হাতে নিজেকে ক্ষতির মুখে নিক্ষেপ করো না: অনুগ্রহ প্রদর্শনের পথ অবলম্বন করো। কেননা, আল্লাহ অনুগ্রহ প্রদর্শনকারীদের ভালোবাসেন।’’ (সূরা বাকারা: ১৯৫)

রাসূল (সাঃ) বলেন-
‘‘ক্ষতি করা বা ক্ষতিগ্রস্ত হওয়া উভয়টিই পরিত্যাজ্য।’’ (সুনানে ইবনে মাজাহ: ২৩৪১)

পৃথিবীতে যত জিনিস হারাম ঘোষিত হয়েছে, তার প্রত্যেকটিতে এই তিনটি কারণের অন্তত একটি কারণ রয়েছে।

হারামের পথে ধাবিত করে এমন জিনিসও হারামঃ হত্যা করা হারাম, আর পরামর্শ করা হালাল। কিন্তু যদি এই পরামর্শ করা হয় কাউকে অন্যায়ভাবে হত্যা করার জন্য, তাহলে এই পরামর্শ করাও হারাম। কারণ, এই পরামর্শই ব্যক্তিকে হারামের পথে উদ্বুদ্ধ করেছে। একইভাবে মুচকি হাসি দেওয়া সুন্নত; কিন্তু এই মুচকি হাসি যদি হয় কোনো বেগানা নারী বা পুরুষকে আকর্ষণ করার জন্য, তাহলে মুচকি হাসি দেওয়াও হারাম। কারণ, এই মুচকি হাসিই তাকে আস্তে আস্তে হারামের দিকে ধাবিত করে।

কোনো রমণী যদি বেগানা পুরুষকে দেখে মুচকি হাসি বিনিময় করে, তাহলে পুরুষ তার দিকে আকৃষ্ট হয়; শুরু হয় নতুন পাপের যাত্রা। তারপর ফেসবুক আইডি পরিদর্শন, একটু-আধটু ‘হায়-হ্যালো’ কুশল বিনিময়—'কেমন আছ, কী করছ? খোঁজখবর গ্রহণ। এভাবেই আস্তে আস্তে সাবলীল হয় স্বাভাবিক কথাবার্তা। কয়েক দিনের মধ্যেই টেক্সট চ্যাটিং থেকে প্রমোশন হয় অডিও চ্যাটিং-এ, তারপর ভিডিও চ্যাটিং। এর পরের ধাপ সশরীরে সাক্ষাৎ: অতঃপর ব্যভিচার কিংবা ধর্ষণের মতো মারাত্মক অপরাধ সংঘটন!

এভাবেই ধাপে ধাপে প্রস্তুত হয় একটি হারাম কাজের প্লট। মানুষ সরাসরি হারামে খুব একটা জড়ায় না। বিভিন্ন স্তর অতিক্রম করার মধ্য দিয়েই চূড়ান্ত হারামের দিকে ধাবিত হয়। যিনার প্রথম ধাপ শুরু হয় চোখের যিনা দিয়ে, তারপর হাতের যিনা, মুখের যিনা, পায়ের যিনার পর্যায় পার হয়ে শেষ হয় চূড়ান্ত যিনা দিয়ে।

আবু হুরায়রা (রাযিঃ) বলেন, রাসূলুল্লাহ (সাঃ) বলেছেন-
‘‘আদম সন্তানের জন্য তাকদিরে যিনার অংশ যতটুকু নির্ধারণ করা হয়েছে, ততটুকু অংশ সে অবশ্যই পাবে। দুই চোখের যিনা তাকানো, কানের যিনা যৌন উদ্দীপ্ত কথা শোনা, মুখের যিনা অশ্লীল আবেগ উদ্দীপ্ত কথা বলা, হাতের যিনা (বেগানা নারীকে খারাপ উদ্দেশে) স্পর্শ করা আর পায়ের যিনা ব্যভিচারের উদ্দেশে অগ্রসর হওয়া এবং মনের যিনা হলো (অবৈধভাবে বেগানা পুরুষ/নারীকে) চাওয়া ও প্রত্যাশা করা। আর অবশেষে লজ্জাস্থান এসবকে সত্য বা মিথ্যায় প্রতিপন্ন করে।’’ (সহিহ বুখারি: ৬২৪৩)

ব্যভিচার ও ধর্ষণের মতো জঘন্য অপরাধগুলো যেহেতু শুরু হয় অনিয়ন্ত্রিত বা লাগামহীন দৃষ্টিপাতের মধ্য দিয়ে, তাই এর উৎসকেই ইসলাম সমূলে কেটে দিয়েছে। মহান আল্লাহ তায়ালা বলেন-

قُلْ لِّلْمُؤْمِنِیْنَ یَغُضُّوْا مِنْ اَبْصَارِهِمْ

‘‘হে নবি! আপনি মুমিন পুরুষদের বলে দিন, তারা যেন নিজের চক্ষুকে অবনত রাখে।’’ (সূরা নুর ৩০)

পরের আয়াতে মহান আল্লাহ তায়ালা মুমিন নারীদের উদ্দেশ্য করে বলেন—

وَ قُلْ لِّلْمُؤْمِنٰتِ یَغْضُضْنَ مِنْ اَبْصَارِهِنَّ

‘‘হে নবি! আপনি মুমিন নারীদের বলে দিন, তারা যেন নিজের চক্ষুকে অবনত রাখে।’’ (সূরা নুর: ৩১)

কিন্তু, তারপরও যদি চোখ পড়ে যায়?

প্রিয়নবি আলি (রাযিঃ) কে বলেন—
‘‘প্রথমবার চোখ পড়লে চোখ সরিয়ে নিয়ো। আল্লাহ প্রথমবারের জন্য ক্ষমা করে দেবেন, কিন্তু দ্বিতীয়বারের জন্য ক্ষমা করবেন না।’’ (জামে আত-তিরমিজি: ২৭০১)

এভাবে যে সমস্ত কাজ হারামের দিকে উদ্বুদ্ধ করে, তা হারাম। যে সমস্ত খাবার বা পানীয় আস্তে আস্তে নেশা তৈরি করে এবং হারাম খাবার গ্রহণের অভ্যাস গড়ে তোলে, তা খাওয়াও হারাম। যে সমস্ত সঙ্গ বা বন্ধুত্ব অপরাধজগৎকে পরিচয় করিয়ে দেয়, সে সমস্ত সঙ্গ বা বন্ধুত্বও হারাম।

হারাম খাওয়ার জন্য কৌশল করাও হারামঃ
হারামকে হালাল বানিয়ে খাওয়াও হারাম। ঘুসকে যদি 'বখশিস', 'চা-নাশতার খরচ' কিংবা 'উপহার' নাম দিয়ে খান, তবুও ঘুস হারামই থাকবে; হালাল হয়ে যাবে না। যিনাকে ‘রুমডেট', চোখের যিনাকে 'ক্রাশ', মদকে 'ড্রিংকস' নাম দিলেও কোনোভাবেই তা হালাল হয়ে যাবে না।

সরকারি কর্মকর্তারা জনগণের টাকায় বেতন-ভাতা গ্রহণ করে, তাদের কাজের জন্য জনগণ থেকে অতিরিক্ত টাকা নেওয়া অন্যায়। অনেকে এটাকে হাদিয়া, বখশিশ বা স্পিড-মানি নামকরণ করে থাকেন। প্রশাসনের লোকজন এ রকম হাদিয়া কবুল করলে তা ঘুস বলে গণ্য হবে। হাদিয়া ট্যাগ লাগালেই কোনো জিনিস হাদিয়া হয়ে যায় না। নিচের হাদিসটি তার জলজ্যান্ত প্রমাণ—

‘‘বনু আসাদ গোত্রের এক ব্যক্তিকে রাসূল (সাঃ) জাকাতের সম্পদ উত্তোলনের কাজে নিয়োগ দেন। কাজ থেকে ফেরার পর সে বলল- “এ হচ্ছে জাকাতের সম্পদ, আর এগুলো আমাকে হাদিয়া দেওয়া হয়েছে।” তখন নবিজি মিম্বারে দাঁড়িয়ে আল্লাহর প্রশংসা ও গুণকীর্তণের পর বললেন, “আমার প্রেরিত কর্মচারীর কী হলো? সে বলে—এটা জাকাতের সম্পদ আর এটা সে হাদিয়াস্বরূপ পেয়েছে। সে জাকাত উত্তোলনের কাজে না গিয়ে তার বাপ-মা'র ঘরে বসে দেখতে পারে—তাঁকে হাদিয়া দেওয়া হয় কি না? আল্লাহর কসম করে বলছি। তোমাদের কেউ খেয়ানত করলে তা নিজের কাঁধে নিয়েই কিয়ামতের ময়দানে উপস্থিত হবে। উট, গরু, বা ছাগল যা-ই হোক, সেগুলো আওয়াজ করতে থাকবে।” এরপর প্রিয়নবি উভয় হাত উত্তোলন করে দুবার বললেন- “হে আল্লাহ! আমি পৌঁছে দিয়েছি।” হাত উত্তলনের কারণে রাসূল (সাঃ) এর বগলের শুভ্রতা আমরা দেখতে পেলাম।’’ (সহিহ বুখারি: ৮৮৩)

বিশ্বনবি (সাঃ) বলেন- 
‘‘আমার উম্মতের লোকজন মদ পান করবে, কিন্তু তারা একে ভিন্ন নামে ডাকবে।’’ (সুনানে আবু দাউদ: ৩৬৮৮)

দাউদ (আঃ) -এর সময়ে বনি ইসরাইলের একটি জনপদ সমুদ্র উপকূলে বসবাস করত। তাদের প্রধান পেশা ছিল সাগরে মাছ শিকার করা। পুরো সপ্তাহজুড়ে তারা মাছ শিকার করত। আর শনিবার ছিল তাদের ইবাদতের দিন। সেদিন দাউদ (আঃ) তাঁর ওপর নাজিল হওয়া আসমানি কিতাব জাবুর তিলাওয়াত করতেন। অনেক পশু-পাখি তাঁর সুললিত কণ্ঠে মুগ্ধ হয়ে জাবুর পাঠ শুনতে আসত। তাই শনিবার দিন সমুদ্রতীরে অনেক বেশি মাছ জড়ো হতো। যেহেতু একটি পবিত্র উদ্দেশ্যে এসব প্রাণী একত্রিত হতো, তাই আল্লাহর পক্ষ থেকে দাউদ (আঃ)  শনিবার দিন মাছ শিকার নিষিদ্ধ ঘোষণা করেন। প্রথম প্রথম তারা আল্লাহর হুকুম এবং দাউদ (আঃ) এর ফরমান মান্য করে চলল।

কিন্তু কিছুদিন পর দুষ্ট প্রকৃতির কিছু লোক ফন্দি বের করল। তারা শনিবারে তীরবর্তী হওয়া মাছগুলোকে আটকে রাখত। আর রোববারে গিয়ে সেগুলো ধরে নিয়ে আসত। তারা এত বেশি মাছ বাড়িতে নিয়ে আসত যে, অন্যরা দেখে অবাক হয়ে যেত। লোকজন তাদের জিজ্ঞেস করলে বলত- 'আমরা তো শনিবার নয়, রোববারে মাছ শিকার করেছি। অল্প কিছু দিনের মধ্যেই তাদের এই কৌশল জানাজানি হয়ে গেল এবং আরও কিছু লোক এই কৌশলে মাছ ধরা শুরু করল। কেউ কেউ সাগরতীরে গর্ত খনন করে ঝোপঝাড় দিয়ে জাল পাততে লাগল। শনিবার মাছগুলো গর্তের ভেতর জমা হলে তারা সেটার মুখ বন্ধ করে দিত আর রোববার মাছগুলো ধরে নিয়ে আসত। আদেশ না মেনে কৌশল করে হারামকে হালাল বানানোর কারণে আল্লাহ তায়ালা তাদের শাস্তিস্বরূপ অভিশপ্ত বানরে রূপান্তর করে দেন। আল্লাহ তায়ালা ইরশাদ করেন—

وَ لَقَدْ عَلِمْتُمُ الَّذِیْنَ اعْتَدَوْا مِنْكُمْ فِی السَّبْتِ فَقُلْنَا لَهُمْ كُوْنُوْا قِرَدَةً خٰسِئِیْنَ فَجَعَلْنٰهَا نَكَالًا لِّمَا بَیْنَ یَدَیْهَا وَ مَا خَلْفَهَا وَ مَوْعِظَةً لِّلْمُتَّقِیْنَ

‘‘নিজেদের জাতির সেই সব লোকের ঘটনা তো তোমাদের জানাই আছে—যারা শনিবারের বিধান ভেঙেছিল। আমরা তাদের বলে দিলাম, বানর হয়ে যাও এবং এমনভাবে অবস্থান করো—যাতে তোমাদের সবদিক থেকে লাঞ্ছনা-গঞ্জনা সইতে হয়। এভাবে আমরা তাদের পরিণতিকে সমকালীন লোকদের এবং পরবর্তী বংশধরদের জন্য শিক্ষণীয় এবং যারা আল্লাহকে ভয় করে, তাদের জন্য মহান উপদেশে পরিণত করেছি।’’ (সূরা বাকারা: ৬৫-৬৬)

যাকাত ফাঁকি দেওয়ার উদ্দেশ্যে অনেকেই স্ত্রীর ও ছেলেমেয়েদের নামে সম্পদ কিনে বলেন—'এগুলো তো আমার নামে না, তাহলে আমি কেন এর জাকাত দেবো?' এই কৌশল অবলম্বনের কারণে দেখা যায়, পরিবারের কারোরই নিসাব পূর্ণ হয়নি। তাই আর কাউকে জাকাত দেওয়া লাগে না। মনে রাখা দরকার, সকল কৌশলীর বড়ো কৌশলী হলেন আল্লাহ তায়ালা তাঁর চোখকে ফাঁকি দেওয়া কখনোই সম্ভব না। তাঁকে ধোঁকা দিতে চাওয়া মানে নিজেই ধোঁকায় পড়া।

শুধু হালাল ট্যাগ লাগালেই হারাম কখনো হালাল হয়ে যায় না। কোনো হারাম জিনিসের নাম বা তার বাহ্যিক রূপ বা আকৃতি পরিবর্তন করে দিলে এবং তার মূল অবস্থার কোনোরূপ পরিবর্তন না ঘটে থাকলে, সে জিনিসটি হালাল হয়ে যায় না; এটা হারামকে এড়ানোর জন্য একটি অপকৌশল মাত্র। হারামকে কৌশল করে হালাল বানানোর চেষ্টা করাও হারাম।

সংশয়পূর্ণ জিনিস পরিত্যাজ্যঃ কোনো বস্তুর বৈধতা-অবৈধতা নিয়ে যদি সন্দেহ থাকে, তাহলে সে বস্তু পরিত্যাগ করা উচিত। কারণ, সন্দেহ মানুষকে হারাম পর্যন্ত পৌঁছে দেয়।
বিশ্বনবি (সাঃ) বলেন—

‘‘হালাল সুস্পষ্ট এবং হারামও সুস্পষ্ট। উভয়ের মাঝে বহু অস্পষ্ট বিষয় রয়েছে। যে ব্যক্তি গুনাহের সন্দেহযুক্ত কাজ পরিত্যাগ করে, সে ব্যক্তি সুস্পষ্ট গুনাহ থেকে বেশি পরিমাণে বেঁচে থাকতে পারবে। পক্ষান্তরে যে ব্যক্তি গুনাহের সন্দেহযুক্ত কাজ করতে দুঃসাহস করে, তার সুস্পষ্ট গুনাহের কাজে পতিত হওয়ার যথেষ্ট আশঙ্কা রয়েছে। গুনাহসমূহ আল্লাহর সংরক্ষিত এলাকা। যে পশু সংরক্ষিত এলাকার চারপাশে চরতে থাকে, সেটি যেকোনো সময় ওই সংরক্ষিত এলাকায় প্রবেশ করার আশঙ্কা থাকে।’’ (সহিহ বুখারি: ২০৫১)

হারাম কাজে সহায়তাকারীও সমানভাবে দোষীঃ অনেকেই নিজে সরাসরি হারাম কারবার করে না, কিন্তু অন্যের হারাম কারবারে সহযোগিতা করে। যেমন—নিজে সুদের কারবার করে না, কিন্তু সুদি প্রতিষ্ঠানে চাকরি করে। নিজে ঘুস খায় না, কিন্তু অন্যের ঘুসের লেনদেনে মধ্যস্থতা করে। নিজে হারাম রিলেশনে জড়ায় না, কিন্তু বন্ধু-বান্ধবীর হারাম রিলেশনে সহযোগিতা করে।

হারামের ব্যাপারে ইসলামের অন্যতম মূলনীতি হলো—যে ব্যক্তি হারাম পন্থা অবলম্বন করে এবং যে এতে সহযোগিতা করে, উভয়ই সমানভাবে দোষী। যেমন যে ঘুস খায় এবং যে প্রদান করে—উভয়ই সমান অপরাধী।

আবদুল্লাহ ইবনে উমর (রাযিঃ) হতে বর্ণিত, রাসূল (সাঃ) বলেন—
‘‘ঘুস দাতা ও ঘুস গ্রহীতা উভয়কেই নবিজি অভিসম্পাত করেছেন।’’ (সুনানে আবু দাউদ: ৩৫৮০) 

‘‘ঘুস দাতা ও ঘুস গ্রহীতা উভয়ই জাহান্নামে যাবে।’’ (তাবারানি: ২/২৯৫)

একইভাবে যে সুদ খায়, যে সুদ দেয়, যে সুদি কারবার লেখালিখি করে এবং যে সাক্ষী থাকে—সকলের ওপরই আল্লাহর রাসূল (সাঃ) লানত করেছেন।

জাবির (রাযিঃ) এর সূত্রে বর্ণিত, তিনি বলেন— 
‘‘রাসূল (সাঃ) সুদ গ্রহীতা, দাতা ও সুদি কারবারের লেখক এবং সুদি লেনদেনের সাক্ষী—সবার ওপর লানত করেছেন।’’ (সহিহ মুসলিম ৪১৩৮)

কোনো জিনিসকে হারাম ঘোষণার সাথে সাথেই তার বিকল্প দেওয়া হয়েছেঃ ইসলাম শুধু হারাম ঘোষণা করেই ক্ষান্ত হয়নি; বরং সাথে সাথে তার একটি উত্তম বিকল্পও দিয়েছে। যেমন—ইসলাম ঘোষণা দিয়েছে সুদ খাওয়া হারাম: সাথে সাথেই এর বিপরীতে বলেছে, ব্যাবসা করা হালাল। আল্লাহ বলেন-

اَحَلَّ اللّٰهُ الْبَیْعَ وَ حَرَّمَ الرِّبٰوا

‘‘আল্লাহ বেচাকেনা হালাল করেছেন এবং সুদকে করেছেন হারাম।’’ (সূরা বাকারা: ২৭৫)

পবিত্র কুরআনে বলা আছে-

وَ لَا تَقۡرَبُوا الزِّنٰۤی اِنَّهٗ کَانَ فَاحِشَۃً ؕ وَ سَآءَ سَبِیۡلًا

‘‘তোমরা যিনার নিকটবর্তীও হয়ো না। নিশ্চয় তা অশ্লীল ও মন্দ পথ।’’ (সূরা ইসরা: ৩২)

তাহলে আমরা যৌন চাহিদা মেটা কীভাবে? ইসলাম তখন যিনার বিকল্প হিসেবে বিবাহের মতো সুন্দর ব্যবস্থাকে পৃষ্ঠপোষকতা দিয়েছে।

আল্লাহ সুবহানাহু ওয়া তায়ালা বলেন-

فَانْكِحُوْا مَا طَابَ لَكُمْ مِّنَ النِّسَآءِ مَثْنٰى وَ ثُلٰثَ وَ رُبٰعَ١ۚ فَاِنْ خِفْتُمْ اَلَّا تَعْدِلُوْا فَوَاحِدَةً

‘‘অতঃপর নারীদের মধ্য হতে যাদের তোমরা পছন্দ করো, তাদের মধ্যে থেকে দুই, তিন বা চারজনকে বিয়ে করো। কিন্তু যদি তোমরা তাদের সাথে ইনসাফ করতে পারবে না বলে আশঙ্কা করো, তাহলে একজনকেই বিয়ে করো।’’ (সূরা নিসা ০৩)

বিশ্বনবি (সাঃ) বলেন-

‘‘বিয়ে আমার সুন্নাহ। যে ব্যক্তি আমার সুন্নাহ মেনে চলল না, সে আমার দলভুক্ত নয়।’’ (সুনানে ইবনে মাজাহ: ১৮৪৬)

আল্লাহ মদকে হারাম ঘোষণা করেছেন, সাথে সাথে এর বিকল্পও দিয়েছেন। যারা মদ খায় মনের বিষণ্ণতা দূর করার জন্য, তাদের বিকল্প হলো আল্লাহর ইবাদত, জিকির, কুরআন তিলাওয়াত ও তাহাজ্জুদের নামাজ। হৃদয়ের বিষণ্ণতা দূর করার জন্য এগুলোর চেয়ে উত্তম পদ্ধতি আর নেই। আর যারা মদ পান করেন শরীরকে উষ্ণ রাখার জন্য; বিশেষত শীতপ্রধান দেশের মানুষজন, তাদের জন্য মদের বিকল্প হিসেবে মহান আল্লাহ দিয়েছেন মধুর মতো পবিত্র ও সুস্বাদু পানীয়—যা শরীরকে উষ্ণ রাখে, শরীরের রোগ প্রতিরোধ ক্ষমতা বাড়ায় এবং শিফা হিসেবে কাজ করে।

আল্লাহ তায়ালা বলেন-

فِیْهِ شِفَآءٌ لِّلنَّاسِ

‘‘তাতে (মধু) রয়েছে মানুষের জন্য আরোগ্য।’’ (সূরা নাহল: ৬৯)

‘‘আল্লাহ অশ্লীল গান-বাজনা হারাম করেছেন। তাহলে আমাদের বিনোদনের মাধ্যম কী হবে? সেক্ষেত্রেও আল্লাহ বিকল্প ব্যবস্থা রেখেছেন; দফকে হালাল করেছেন। সাহাবিদের বিবাহের সময় ছোটো ছোটো মেয়েরা দফ বাজিয়ে বদরের শহিদদের স্মরণ করতেন।’’ (সহিহ বুখারি: ৪০০১)

সুবহানাল্লাহ! ইসলাম কত সুন্দরভাবে প্রত্যেকটি জিনিসের মাঝে ভারসাম্য রক্ষা করেছে। একটিকে হারাম করেছে তো আরেকটি বিকল্প হাতে ধরিয়ে দিয়েছে—এরই নাম ইসলাম।

হালালকে হারাম অথবা হারামকে হালাল মনে না করাঃ হালাল ও হারাম সুস্পষ্ট। হালাল-হারাম নির্ধারণের ক্ষমতা একমাত্র আল্লাহ তায়ালারই। কোনো মানুষ হালাল-হারামের নির্ধারক নন। এর বিপরীত মনোভাব পোষণ করা আল্লাহর বিধান অস্বীকারের নামান্তর। যুক্তি বা বিতর্কের মাধ্যমে কোনো বিষয়কে হালাল বা হারাম সাব্যস্ত করা যায় না। তাই আল্লাহ তায়ালা যেটাকে হালাল ঘোষণা করেছেন, সেটাকে হারাম মনে করা এবং যেটাকে হারাম ঘোষণা করেছেন, সেটাকে হালাল মনে করা কঠিন অপরাধ। এমন স্পর্ধা দেখানো যাবে না।

স্ত্রীদের সাথে মনোমালিন্যকে কেন্দ্র করে বিশ্বনবি একবার ঘোষণা দিলেন—'আজ থেকে আমি আর মধু খাব না এবং মধু খাওয়াকে আমার জন্য হারাম ঘোষণা করলাম। সঙ্গে সঙ্গেই আল্লাহ তায়ালা নবিজিকে দিকনির্দেশনা দেওয়ার মাধ্যমে পুরো মানবজাতিকে এই মূলনীতিটি শিক্ষা দিলেন যে, হালালকে হারাম অথবা হারামকে হালাল করা যাবে না। আল্লাহ বলেন-

یٰۤاَیُّهَا النَّبِیُّ لِمَ تُحَرِّمُ مَاۤ اَحَلَّ اللّٰهُ لَكَ١ۚ تَبْتَغِیْ مَرْضَاتَ اَزْوَاجِكَ١ؕ وَ اللّٰهُ غَفُوْرٌ رَّحِیْمٌ

“হে নবি! আল্লাহ যে জিনিস হালাল করেছেন, তা তুমি হারাম করছ কেন? (তা কি এজন্য যে) তুমি তোমার স্ত্রীদের সন্তুষ্টি চাও? আল্লাহ অত্যন্ত ক্ষমাশীল ও মেহেরবান।’’ (সূরা তাহরিম ০১)

আবদুল্লাহ ইবনে আবাস (রাযিঃ) হতে বর্ণিত, রাসূল (সাঃ) বলেন—
‘‘আল্লাহ যেটাকে হালাল ঘোষণা করেছেন, তা হালাল। আর আল্লাহ যেটাকে হারাম ঘোষণা করেছেন, তা হারাম। আর যেটার ব্যাপারে তিনি নিশ্চুপ থেকেছেন—সেটা অনুমোদিত অর্থাৎ সেটার ব্যাপারে কোনো জিজ্ঞাসাবাদ হবে না; বরং সেটা সংগত হিসেবে ক্ষমা করে দেওয়া হবে।’’ (আবু দাউদ: ৩৮০০)

হালাল-হারাম সকলের জন্য সমানঃ ইসলামে হালাল-হারামের বিধান সবার জন্য এক রকম। কোনো জিনিস এক দেশের লোকদের জন্য হারাম আর অপর দেশের লোকদের জন্য হালাল কিংবা অনারবদের জন্য নিষিদ্ধ আর আরবদের জন্য অনুমোদিত, শ্বেতাঙ্গদের জন্য বৈধ আর কৃষ্ণাঙ্গদের জন্য অবৈধ ইসলামে এমনটা কল্পনাই করা যায় না। কোনো বিশেষ শ্রেণি বা গোষ্ঠীর লোকদের জন্য কোনো কিছু হালাল হবে আর অন্যদের জন্য তা নিষিদ্ধ হবে এমনটা নয়; বরং যেটা হালাল, সকলের জন্য তা হালাল আর যেটা হারাম, সকলের জন্য তা হারাম। নিয়ম সবার জন্য সমান। যেমন : মিথ্যা বলা যেমন সাধারণ লোকদের জন্য হারাম, তেমনি কাবার ইমামের জন্যও হারাম। হালাল বিনোদন সাধারণ লোকদের জন্য যেমন হালাল, তেমনি কাবার ইমামের জন্যও হালাল। নীতি আর আইনের চোখে সবাই সমান।
আয়িশা (রাযিঃ) থেকে বর্ণিত হয়েছে-

‘‘আল্লাহর রাসূল (সাঃ) এর সময়ে মক্কা বিজয় অভিযানকালে যে মহিলা চুরি করেছিল, তার ব্যাপারে কুরাইশরা চিন্তিত হয়ে পড়ে। তারা বলল— “তার ব্যাপারে নবিজির কাছে কে সুপারিশ করবে?” তারা বলল— “বিশ্বনবির প্রিয়ভাজন উসামা বিন জায়েদ ছাড়া আর কার সে সাহস আছে?” মহিলাকে যখন রাসূল (সাঃ) -এর কাছে হাজির করা হলো, তখন উসামা বিন জায়েদ মহিলার ব্যাপারে দয়ার নবির কাছে সুপারিশ করলেন। তাঁর কথা শুনে নবিজির চেহারা লাল হয়ে গেল। তিনি বললেন- “তুমি কি আল্লাহর হদ্দ (দণ্ডবিধি)-এর ব্যাপারে সুপারিশ করতে এসেছ?" তখন উসামা বললেন— “ইয়া রাসূলুল্লাহ! আমার জন্য আল্লাহর কাছে ক্ষমা প্রার্থনা করুন।’’

‘‘যখন সন্ধ্যা হলো, তখন রাসূল (সাঃ) দাঁড়িয়ে বক্তৃতা দেওয়া শুরু করলেন। প্রথমে আল্লাহর যথোপযুক্ত প্রশংসা করলেন। এরপর বললেন— “আম্মা বা’দ (পর সমাচার) তোমাদের পূর্ববর্তী উম্মতরা ধ্বংস হয়েছে। কারণ, তাদের মধ্যে উচ্চ বংশের কেউ চুরি করলে তারা তাকে ছেড়ে দিত। আর তাদের মধ্যে দুর্বল কেউ চুরি করলে তাকে শাস্তি দিত। ওই সত্তার শপথ, যার হাতে রয়েছে আমার প্রাণ যদি (আমার মেয়ে) ফাতিমা বিনতে মুহাম্মাদও চুরি করত, আমি তাঁর হাত কেটে দিতাম। এরপর ওই মহিলার হাত কাটার নির্দেশ দিলেন এবং তার হাত কাটা হলো।’’ (সহিহ বুখারি : ৬৭৮৮)

জরুরি প্রয়োজনে হারাম কখনো কখনো হালাল হয়ে যায়ঃ হালালের বিধান রক্ষা করতে গেলে যদি প্রাণনাশের আশঙ্কা থাকে অথবা নিরুপায় হয় অথবা এমন বিশেষ কোনো প্রয়োজন, যেটাকে ইসলামি শারিয়াহ ‘জরুরত’ বলে অভিহিত করে—এমন পরিস্থিতিতে বাধ্য হয়ে হারাম গ্রহণ করলে পাপ নেই। তবে সেক্ষেত্রে ততটুকুই গ্রহণ করা যাবে, যতটুকু না হলেই নয়। যেমন: খাবারের অভাবে প্রাণ ওষ্ঠাগত কোনো লোক যদি জীবন বাঁচাতে শূকরের গোশত খায়, তখন সেটা অনুমোদনযোগ্য হিসেবে বিবেচিত হবে। সে ক্ষেত্রে ন্যূনতম প্রয়োজন পরিমাণ খাওয়া যাবে, উদরপূর্তি করে খাওয়া যাবে না। আল্লাহ তায়ালা ইরশাদ করেন-

فَمَنِ اضْطُرَّ غَیْرَ بَاغٍ وَّ لَا عَادٍ فَلَاۤ اِثْمَ عَلَیْهِ١ؕ اِنَّ اللّٰهَ غَفُوْرٌ رَّحِیْمٌ

‘‘কিন্তু যে ব্যক্তি নিরুপায় হয়ে পড়েই সে অবস্থায় সে অবাধ্য নয় এবং সীমালঙ্ঘনকারী নয়, তার জন্য পাপ নেই (জীবন রক্ষার্থে খেতে পারে) এবং নিশ্চয়ই আল্লাহ ক্ষমাশীল, করুণাময়।’’ (সুরা বাকারা: ১৭৩)”

উল্লেখিত মূলনীতিসমূহ মাথায় রাখলে হালাল-হারামের পার্থক্য এবং সেই অনুযায়ী রিজিক অন্বেষণ করা আমাদের জন্য সহজ হবে। অনেকে মনে করে থাকেন, শুধু খাবারের ক্ষেত্রেই হালাল-হারাম প্রযোজ্য। মূলত ব্যাপারটি এমন নয়। মুমিন জীবনের প্রতিটি পদক্ষেপ, প্রতিটি অঙ্গন এবং প্রতিটি কার্যক্রমই হালাল দিয়ে ঢেলে সাজাতে হবে এবং হারাম থেকে নিরাপদ দূরত্ব বজায় রাখতে হবে। খাবার-পানীয় থেকে শুরু করে আয়-রোজগার, পেশা নির্বাচন, পোশাক-পরিচ্ছেদ, সম্পর্ক, বিনোদন সবকিছুই হতে হবে হালালের গণ্ডি ও সীমারেখার মধ্যে থেকে। যেহেতু হালাল আনলিমিটেড, তাই পছন্দ অনুযায়ী হালাল নিয়ামত আমরা স্বাচ্ছন্দ্যে উপভোগ করতে পারি। হালাল বস্তু থেকে নিজেকে বঞ্চিত করা ঠিক নয়। আবার হালাল বস্তু থেকে উপকৃত হওয়ার ক্ষেত্রে বাড়াবাড়ি কিংবা অপচয় করাটাও উচিত নয়।

হারাম মানুষের অন্তর আত্মাকে নষ্ট করে বীভৎস আস্তাকুঁড়ে নিক্ষেপ করে। মানুষের বিবেককে ধ্বংস করে পরিণত করে নীতিবিবর্জিত এক এলিট পশুতে। হারাম উপার্জন মানুষকে এতটাই লোভী ও আত্মকেন্দ্রিক করে ফেলে, স্বার্থের জন্য তারা সবকিছুকেই তুচ্ছ মনে করে। তারা দেশ ও জাতির স্বার্থ বিকিয়ে দেয়, মানুষের ওপর জুলুম করে, মানুষকে ঠকায়, গরিবের হক মেরে খায়। তাই হারাম ভক্ষণকারীর শেষ পরিণতি হয় ভয়াবহ। অন্যদিকে হালাল হলো ঐশী বরকতের চাবি। পবিত্রতার প্রতীক হালাল অন্বেক্ষণকারীরা হয় নীতিবান, সম্মানী। তারা বেঁচে থাকে মানুষের ভালোবাসায়। সমাদৃত হয় সকল শ্রেণির মানুষের হৃদয়ে। আর পরকালে তাদের জন্য প্রস্তুত থাকবে সুশোভিত জান্নাত ।

আসুন, আজ থেকে হারামকে 'না' বলি এবং হালাল দিয়ে জীবনের প্রতিটি অঙ্গন সাজিয়ে তুলি। আরশের অধিপতির বরকতের চাদরে আচ্ছাদিত হই। উপভোগ করি মনোদৈহিক প্রশান্তি।

