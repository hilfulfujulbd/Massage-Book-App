প্রাণ থাকলেই প্রাণী হওয়া যায়, কিন্তু মানুষ হওয়ার জন্য শুধু প্রাণ থাকাই যথেষ্ট নয়; মনুষ্যত্ব থাকাও জরুরি। তবেই প্রাণের মাঝে মানবিকতার পরশ পড়ে। মনুষ্যত্বের ছায়ায় জেগে উঠে প্রাণসত্তা। পূর্ণতা পায় মানবজনম।

মানবসত্তার দুইটি দিক রয়েছে একটি পাশবিকতা (Animality), অপরটি বিচার-বুদ্ধি (Rationality)। এই বিচার-বুদ্ধিকে বলা হয় বিবেক, আরবিতে বলে আকল। বিবেকের সাহায্যে মানুষ ভালো ও মন্দের মধ্যে পার্থক্য করতে পারে। আর এ বৈশিষ্ট্যই মানুষকে অন্য সকল প্রাণী থেকে আলাদা করেছে। আমরা হলাম আশরাফুল মাখলুকাত বা সৃষ্টির সেরা জীব। কুরআন মানুষের এই চিন্তাশক্তিকে খাটানোর তাগিদ দিয়েছে বারবার। বারবার তাদের চিন্তা করতে প্রণোদনা দিয়েছে। ঘুরেফিরে কয়েকটা আয়াত কুরআনে বারবার এসেছে

گذيك يبين الله لكم أيته لعلكم تعقلون

(কাযা-লিকা ইউবাইয়িনুল্লা-হু লাকুম আ-য়া-তিহী লা'আল্লাকুম তা'কিলূন)

'এভাবেই আল্লাহ স্বীয় বিধানাবলি তোমাদের কাছে সুস্পষ্টরূপে বর্ণনা করেন—যাতে তোমরা বুদ্ধিমত্তার সাথে ভেবেচিন্তে কাজ করো।' (সূরা বাকারা: ২৪২)

اَفَلَمْ یَسِیْرُوْا فِی الْاَرْضِ فَتَكُوْنَ لَهُمْ قُلُوْبٌ یَّعْقِلُوْنَ بِهَاۤ اَوْ اٰذَانٌ یَّسْمَعُوْنَ بِهَا١ۚ فَاِنَّهَا لَا تَعْمَى الْاَبْصَارُ وَ لٰكِنْ تَعْمَى الْقُلُوْبُ الَّتِیْ فِی الصُّدُوْرِ

(আফালাম ইয়াছীরূফিল আরদিফাতাকূনা লাহুম কুলূবুইঁ ইয়া'কিলূনা বিহাআও আ-যানুই ইয়াছমা'ঊনা বিহা ফাইন্নাহা-লা-তা'মাল আবসা রুওয়ালা-কিন তা'মাল কুলূবুল্লাতী ফিসসুদূর)

“তারা কি পৃথিবীর বুকে ভ্রমণ করেনি—যাতে তারা উপলব্ধি করার মতো হৃদয় এবং শ্রবণ করার মতো কানের অধিকারী হতে পারে? প্রকৃতপক্ষে চোখ অন্ধ হয় না। বরং অন্ধ হয়ে যায় সেই হৃদয়-যা বক্ষদেশে বিরাজ করে।' (সূরা হজ ৪৬)

মানুষ একা একা পৃথিবীতে বাঁচতে পারে না। তাকে সমাজবদ্ধভাবে বসবাস করতে হয়। এজন্যই মানুষ সামাজিক জীব। মানুষের প্রকৃতি ও স্বভাব, প্রচলিত প্রথা ও রীতির ওপর ভিত্তি করে প্রতিটি সমাজেই অলিখিত কিছু নিয়ম-নীতি থাকে, যার প্রতিফলন মানুষের পারস্পরিক আচার-ব্যবহারে প্রকাশ পায়। এগুলোই সেই সমাজের শিষ্টাচার আর যে শিষ্টাচার আল্লাহর পক্ষ থেকে এসেছে, তা ইসলামি শিষ্টাচার।

মানুষকে এসব নীতি-নৈতিকতা ও শিষ্টাচার শিক্ষা দেওয়াই ছিল যুগে যুগে নবি ও রাসূল প্রেরণের অন্যতম মূল উদ্দেশ্য; যেমনটি ইবরাহিম (আঃ) দুআ করেছেন—

رَبَّنَا وَ ابْعَثْ فِیْهِمْ رَسُوْلًا مِّنْهُمْ یَتْلُوْا عَلَیْهِمْ اٰیٰتِكَ وَ یُعَلِّمُهُمُ الْكِتٰبَ وَ الْحِكْمَةَ وَ یُزَكِّیْهِمْ١ؕ اِنَّكَ اَنْتَ الْعَزِیْزُ الْحَكِیْمُ۠

(রাব্বানা ওয়াব'আছফীহিম রাছূলাম মিনহুম ইয়াতলূ আলাইহিম আ-য়া তিকা ওয়া ইউ'আলিলমুহুমুল কিতা-বা ওয়াল হিকমাতা ওয়াইউঝাক্কীহিম ইন্নাকা আনতাল 'আঝীঝুল হাকীম)
“হে আমাদের প্রতিপালক। তাদের মধ্য থেকেই তাদের নিকট একজন পয়গম্বর প্রেরণ করুন—যিনি তাদের কাছে তোমার আয়াতসমূহ তিলাওয়াত করবেন, তাদের কিতাব ও হিকমাহ শিক্ষা দেবেন এবং তাদের পবিত্র করবেন।' (সূরা বাকারা: ১২৯)

রাসূল (সাঃ) বলেছেন-

إنما بعثت لأتمم مكارم الأخلاق

‘আমি আবির্ভূত হয়েছি কেবল নৈতিকতা ও সদাচরণ প্রতিষ্ঠা করার জন্যই।' (মুসনাদে বাজ্জার ৮৯৪৯)

একটি সমাজ সুস্থ, সুন্দর ও সুশৃঙ্খলরূপে পরিচালিত হওয়ার জন্য উত্তম শিষ্টাচার চর্চার কোনো বিকল্প নেই। প্রচলিত আছে—'একটি মানুষ দুই বছরে কথা বলতে শেখে, আর পরিস্থিতি বুঝে কথা বলা শিখতে লাগে সারা জীবন।'

হাসান বসরি (রহ.) বলেন-

 যার মধ্যে শিষ্টাচার নেই, তার মধ্যে কোনো জ্ঞান নেই।'

বিভিন্ন বিষয়ে ইসলামি শিষ্টাচার শেখার জন্য সূরা হুজুরাত অতীব গুরুত্বপূর্ণ। এ সূরায় সমাজের শাস্তি, শৃঙ্খলা ও ভারসাম্য অক্ষুণ্ণ রাখতে কিছু নৈতিক ও সামঞ্জস্যপূর্ণ দিকনির্দেশনা দেওয়া হয়েছে। এই অধ্যায়টিতে আমরা সূরা হুজুরাত থেকে সামাজিক শিষ্টাচার জানার চেষ্টা করব।

এটি কুরআনের ৪৯তম সূরা। মাদানি যুগের একেবারে শেষের দিকে নবম হিজরিতে এই সূরাটি নাজিল হয়। তখন উম্মুল মুমিনিনদের জন্য আলাদা আলাদা ঘর নির্ধারিত ছিল। আরবিতে ছোটো ঘরকে ‘হুজুৱাহ' বলে। এই সূরার ৪ নম্বর আয়াতে ‘হুজুরাত' শব্দটি উল্লেখ আছে। আর এই শব্দ দিয়েই সূরাটির নামকরণ হয়েছে সূরা হুজুরাত।

এ সূরার মূল বিষয়বস্তু (Central Theme) হচ্ছে একটি শান্তিপূর্ণ সমাজ বিনির্মাণে সামাজিক শিষ্টাচার শিক্ষা দেওয়া মোটাদাগে এই সূরায় আমরা যা পাচ্ছি, তা হলো-

• কুরআন দ্বারা নির্ধারিত আর্থসামাজিক নীতিমালা (Socio-ethical norms. prescribed by The Holy Quran).

• শান্তিপূর্ণ সমাজের জন্য নৈতিকতা ও মূল্যবোধের পরিপূর্ণ গাইডলাইন (Moral & ethical guideline for a peaceful society).

• সামাজিক আচরণের ইসলামি শিষ্টাচার (Islamic etiquettes of social behavior).

একটি সুস্থ, সুশৃঙ্খল সমাজ কেমন হবে, তার একটি আদর্শ চিত্র এই সূরায় পাওয়া যায়। ইসলামি সমাজে একটি ভারসাম্যপূর্ণ জীবন পদ্ধতি থাকবে, যেখানে আল্লাহর বিধান ও রাসূল (সাঃ) এর আদর্শের পূর্ণ প্রতিফলন ঘটবে। এখানে প্রত্যেকেই তার নিজস্ব আত্মসম্মানবোধ নিয়ে মাথা উঁচু করে বাঁচার সুযোগ পাবে। প্রত্যেকে তার নিজের প্রাপ্য অধিকার ভোগ করার পাশাপাশি স্ব-স্ব দায়িত্ব পালনে তৎপর ও আন্তরিক হবে। কারণ, এমন একটি সোনালি সমাজ রাতারাতি নির্মিত হয় না।

এই সূরার নাজিলের সময়কাল সম্পর্কে একটু ভাবুন তো! এটি রাসূল (সাঃ) এর জীবনের একেবারেই শেষ সময়ে নাজিল হওয়া সূরাগুলোর অন্যতম। অর্থাৎ একটি ভারসাম্যপূর্ণ সমাজ গঠনের জন্য রাসূল (সাঃ) কে জীবনের অন্তিম মুহূর্ত পর্যন্ত কাজ করতে হয়েছে। সালাত, সিয়াম, জাকাত, হিজাব, জিহাদসহ ইসলামের সমস্ত মৌলিক বিধিবিধান নাজিল শেষে মদিনার গোটা মুসলিম সমাজ যখন মানসিক ও আদর্শিকভাবে (Mentally and Ideologically) প্রস্তুত, ঠিক তখনই সামাজিক শিষ্টাচারের বিশদ বর্ণনাসংবলিত এই সূরাটি আল্লাহ তায়ালা নাজিল করেন।

একটি ভারসাম্যপূর্ণ আদর্শ সমাজ গঠনের জন্য যে নীতিমালা, সামাজিক নিয়মকানুন ও শিষ্টাচার প্রয়োজন, তা এ সূরায় শিক্ষা দেওয়া হয়েছে। তাই এই সূরাকে বলা হয় 'সূরাতুল আখলাক' বা চরিত্র গঠনের সূরা। এ সূরার অন্যতম বিশেষ একটি দিক হলো—এখানে আল্লাহ তায়ালা পাঁচবার (أيها الذين أمنوا) শব্দগুচ্ছ ব্যবহার করে বিশ্বাসীদের অ্যাড্রেস করেছেন এবং একবার (يا أيها النّاس) ব্যবহার করেছেন। বিশ্বাসীদের অ্যাড্রেস করতে বারবার এই শব্দগুচ্ছের প্রয়োগ এই সূরার গুরুত্ব বহুগুণে বাড়িয়ে দিয়েছে।

সূরাটির বিষয়বস্তু মূলত তিন অংশে বিভক্ত—

প্রথম অংশ: প্রথম আট আয়াতে আল্লাহ ও তাঁর রাসূল এর সাথে আমাদের আদব-কায়দা ও শিষ্টাচারসংক্রান্ত আলোচনা স্থান পেয়েছে। এ ছাড়া ফাসিক, পাপাচারী ও অনির্ভরযোগ্য ব্যক্তির কাছে শোনা কোনো তথ্য নির্বিচারে গ্রহণ না করে যাচাই সাপেক্ষে গ্রহণ করার নির্দেশ দেওয়া হয়েছে ।

দ্বিতীয় অংশ: এই অংশে পারস্পরিক সম্প্রীতি ও সামাজিক ভ্রাতৃত্ববোধ প্রতিষ্ঠার রীতি ও ধরন নিয়ে আলোচনা হয়েছে। এই আলোচনা স্থান পেয়েছে নবম থেকে ত্রয়োদশ আয়াত পর্যন্ত।

তৃতীয় অংশ: এই অংশে প্রকৃত ঈমান অর্জনের উপায় নিয়ে আলোচনা হয়েছে। এই ব্যাপারে গুরুত্বারোপ করা হয়েছে যে, শুধু মৌখিক ঈমানই যথেষ্ট নয়; বরং অন্তরে তাকওয়া অবলম্বন করতে হবে। ১৪-১৮ নং আয়াত পর্যন্ত এই আলোচনা স্থান পেয়েছে।

প্রথম অংশ (আদব-কায়দা ও শিষ্টাচার)
সুরাটির প্রথম আয়াতে আল্লাহ বলেন—

یٰۤاَیُّهَا الَّذِیْنَ اٰمَنُوْا لَا تُقَدِّمُوْا بَیْنَ یَدَیِ اللّٰهِ وَ رَسُوْلِهٖ وَ اتَّقُوا اللّٰهَ١ؕ اِنَّ اللّٰهَ سَمِیْعٌ عَلِیْمٌ

(ইয়াআইয়ুহাল্লাযীনা আ-মানূলা তুকাদ্দিমূবাইনা ইয়াদাইল্লা-হি ওয়া রাছূলিহী ওয়াত্তাকুল্লা-হা ইন্নাল্লা-হা ছামী'উন ‘আলীম)

হে মুমিনগণ! (কোনো বিষয়ে আল্লাহ ও তাঁর রাসূলের চেয়ে অগ্রগামী হয়ো না। আল্লাহকে ভয় করো। নিশ্চয়ই আল্লাহ সবকিছু শোনেন এবং জানেন।' (সূরা হুজুরাত: ০১)

এই আয়াতের সরাসরি অর্থ, আল্লাহ ও তাঁর রাসূলের চেয়ে অগ্রগামী হয়ো না, তাঁদের চেয়ে অ্যাডভান্সড হয়ো না কিংবা বেশি বুঝতে যেয়ো না। আল্লাহ ও তাঁর রাসূলের কথাই ফাইনাল। ইসলাম শব্দের অর্থই হলো—আত্মসমর্পণ করা, আর মুসলিম অর্থ আত্মসমর্পণকারী। একজন ব্যক্তির ঈমান আনার অর্থ হলো—সে আল্লাহর নির্দেশ মাথা পেতে নিয়েছে। রাসূলের সুন্নাহকে তার জীবনের পাথেয়রূপে গ্রহণ করেছে। নিজের ইচ্ছাধীন চলার বা আপন খায়েস প্রকাশের কোনো সুযোগ এখানে নেই। কুরআনের দেওয়া জীবন-দর্শনই তার নিজের জীবন-দর্শন। এটাই ঈমানের শাশ্বত দাবি।

যেকোনো কাজ করার পূর্বে আমাদের দেখতে হবে, সেই বিষয়ে আল্লাহ ও সুন্নাতে রাসূলের দিকনির্দেশনা কী। সেটি হালাল নাকি হারাম। কারণ, যাবতীয় ক্ষেত্রে আল্লাহ ও রাসূল (সাঃ) এর বক্তব্যই শেষ কথা। মানুষের কোনো কথা এখানে গ্রহণযোগ্য নয়।

এই আত্মসমর্পণ ও নিবেদন শুধু ব্যক্তি পর্যায়ে নয়; বরং সমাজ ও রাষ্ট্র সকল পর্যায়ে কার্যকর। মুসনাদে আহমাদ, জামে আত-তিরমিজি ও ইবনে মাজায় সহিহ সনদে এ হাদিসটি বর্ণিত হয়েছে-রাসূল (সাঃ) মুয়াজ ইবনে জাবাল (রাযিঃ) কে ইয়ামেনের গভর্নর করে পাঠান। যাত্রার প্রাক্কালে নবিজি (সাঃ) তাঁকে প্রশ্ন করেন—'মুয়াজ! তুমি এমন এক জাতি-গোষ্ঠীর কাছে প্রেরিত হচ্ছ, যারা মদিনার জনগণের ন্যায় মুসলিম নয়; বরং তারা আহলে কিতাব অর্থাৎ ইহুদি-খ্রিষ্টান। তাদের মধ্যকার কোনো সমস্যার ফয়সালা কীভাবে করবে?”

মুয়াজ: 'আল্লাহর কিতাব অনুসারে।

রাসূল (সাঃ): 'যদি কোনো বিষয়ে কুরআনে যথাযথ বিধান বা সমাধান পাওয়া না যায়?'

মুয়াজ: 'রাসূলের সুন্নাহর সাহায্য নেব।'

রাসূল (সাঃ): “যদি তাতেও উপযুক্ত সমাধান না পাও?'

মুয়াজ: ‘নিজে ইজতিহাদ করব।'

তাঁর উত্তর শুনে বিশ্বনবি অত্যন্ত খুশি হলেন এবং তাঁর বুকের ওপর হাত রেখে বললেন— ‘আল্লাহর কৃতজ্ঞতা আদায় করছি। কারণ, তিনি রাসূলের প্রতিনিধিকে এমন পথ বেঁছে নেওয়ার সামর্থ্য দিয়েছেন, যা তাঁর রাসূলের কাছে পছন্দনীয়।”

সালাত কায়েম করা, জাকাত আদায় করা, সৎ কাজের আদেশ ও অন্যায় কাজের নিষেধ করা, ব্যভিচার করলে পাথর মেরে হত্যা করা, কাউকে অন্যায়ভাবে হত্যাকারীকে হত্যা করা (Capital Punishment), চুরি করলে হাত কাটা— এইগুলো সবই আল্লাহর বিধান। এ নিয়ে আমাদের কোনো কথা ধর্তব্য নয়। তবে এই বিধান বা শাস্তি কার্যকর করবে রাষ্ট্র কোনো ব্যক্তি নয়। আবার এই বিধান কলা চোর, ডাব চোর, মুরগি চোরদের মতো পেটের দায়ে চুরি করা ছিঁচকে চোরদের জন্য নয়। এটি তাদের জন্যই প্রযোজ্য, যারা অভাবের তাড়নায় চুরি করে না; করে স্বভাবের বসে। জনগণের টাকা মেরে পকেট ভর্তি করে। অন্যায়ভাবে সামান্য কলমের খোঁচায় লাখো-কোটি টাকা হাতিয়ে ব্যাংক ব্যালেন্স বাড়ায়। দেশের টাকা দুর্নীতি করে বিদেশে পাচার করে, তাদেরকেই সর্বপ্রথম বিচারের কাঠগড়ায় করাতে হবে। মনে রাখতে হবে, আল্লাহর দেওয়া সকল আইন মানবজাতির কল্যাণের জন্য, ইনসাফ প্রতিষ্ঠার জন্য, সমাজ থেকে অন্যায় ও জুলুম দূরীভূত করার জন্য এবং মানুষের জান-মালের নিরাপত্তা বিধানের জন্য। আল্লাহ তায়ালা ইরশাদ করছেন-

وَ لَكُمْ فِی الْقِصَاصِ حَیٰوةٌ یّٰۤاُولِی الْاَلْبَابِ لَعَلَّكُمْ تَتَّقُوْنَ

(ওয়ালাকুম ফিল কিসা-সি হায়া-তুঁই ইয়াঊলিল আলবা-বি লা'আল্লাকুম তাত্তাকূন)

“হে জ্ঞানবান লোকেরা! কিসাস (প্রতিশোধ গ্রহণের মধ্যে তোমাদের জন্য জীবন রয়েছে, যাতে তোমরা ভয় করতে পারো।” (সূরা বাকারা: ১৭৯)

মূলত ঈমান আনার অর্থ হলো এই কথা স্বীকৃতি দেওয়া—আল্লাহ ও তাঁর রাসূল (সাঃ) এর কথার ওপর আমাদের কোনো কথা নেই। 
আল্লাহ তায়ালা বলেন- 

وَ مَا كَانَ لِمُؤْمِنٍ وَّ لَا مُؤْمِنَةٍ اِذَا قَضَى اللّٰهُ وَ رَسُوْلُهٗۤ اَمْرًا اَنْ یَّكُوْنَ لَهُمُ الْخِیَرَةُ مِنْ اَمْرِهِمْ١ؕ وَ مَنْ یَّعْصِ اللّٰهَ وَ رَسُوْلَهٗ فَقَدْ ضَلَّ ضَلٰلًا مُّبِیْنًاؕ

(ওয়া মা-কা-না লিমু'মিনিওঁ ওয়ালা মু'মিনাতিন ইযা-কাদাল্লা-হু ওয়া রাছূলুহূআমরান আইঁ ইয়াকূনা লাহুমুল খিয়ারাতুমিন আমরিহিম ওয়া মাইঁ ইয়া'সিল্লা-হা ওয়া রাছূলাহূফাকাদ দাল্লা দালা লাম মুবীনা)

(আল্লাহ ও তাঁর রাসূল (সাঃ) যখন কোনো বিষয়ে চূড়ান্ত ফয়সালা করেন, তখন কোনো মুমিন পুরুষ ও মুমিন নারীর নিজেদের বিষয়ে কোনো এখতিয়ার বাকি থাকে না। কেউ আল্লাহ ও তাঁর রাসূলের অবাধ্যতা করলে সে তো সুস্পষ্ট গোমরাহিতে পতিত হলো।” (সূরা আহজাব: ৩৬)

আমরা রাসূল (সাঃ) -এর কাছে ইসলাম শিখব। তিনি যা শিক্ষা দিয়েছেন, সেটাই ইসলাম। বিশ্বনবি (সাঃ) মাগরিবের ফরজ নামাজ পড়েছেন তিন রাকাত, আমরা যদি পাঁচ রাকাত পড়ি, তাহলে কি সেটা কবুল হবে? না, কখনোই না। নবিজি যা নিয়ে এসেছেন, তা-ই ইসলাম। তার ব্যতিক্রম করার কোনো সুযোগ আমাদের নেই।

আল্লাহ পবিত্র কুরআনে বলেন-

وَ مَاۤ اٰتٰىكُمُ الرَّسُوْلُ فَخُذُوْهُ١ۗ وَ مَا نَهٰىكُمْ عَنْهُ فَانْتَهُوْا

রাসূল (সাঃ) তোমাদের যা দেন তা গ্রহণ করো, আর যা থেকে তোমাদের নিষেধ করেন, তা থেকে বিরত থাকো।' (সূরা হাশর: ০৭)

আপনি যদি বিশ্বনবির চেয়ে বেশি ইসলাম পালনকারী হতে চান, পারবেন না। প্রিয়নবির চেয়ে বড়ো মুত্তাকি হওয়া অসম্ভব। তিনি যতটুকু বলেছেন, ততটুকুই ইসলাম। তিনি যা করতে বলেছেন, তা-ই ইসলাম।

একবার তিনজন সাহাবি নবিজির আমল জানার জন্য তাঁর স্ত্রীদের কাছে গেলেন। তাঁরা নবিজির আমল সম্পর্কে সাহাবিদের অবহিত করলেন। নবিজির আমল শুনে তাঁদের মনে হলো আরও বেশি আমল করা উচিত। নবিজির সমপরিমাণ আমলকে তাঁরা নিজেদের জন্য যথেষ্ট মনে করলেন না। ভাবলেন, নবিজির সাথে তো তাঁদের উদাহরণ চলে না। কারণ, তাঁর সামনের পেছনের সমস্ত গুনাহ আল্লাহ মাফ করে দিয়েছেন। তিনি যদি এই আমল করেন, তাহলে তো তাঁদের আরও বেশি আমল করতে হবে। এসব ভেবে তিনজন তিনটি সিদ্ধান্ত নিলেন।

একজন বললেন—'আমি সারা জীবন রাতভর নামাজ আদায় করতে থাকব (রাতে কখনো ঘুমাব না)'

দ্বিতীয়জন বললেন— ‘আমি সর্বদা (সারা বছর) রোজা রাখব, কখনো ভাঙব না।

তৃতীয়জন বললেন— 'আমি নারী সঙ্গ ত্যাগ করব, কখনো বিয়েই করব না (যাতে ফুলটাইম ইবাদত করতে পারি।'

রাসূলুল্লাহ (সাঃ) যখন তাঁদের এমন পরিকল্পনার কথা শুনলেন, তখন বললেন—

‘আল্লাহর কসম! আমি তোমাদের চেয়ে অনেক বেশি আল্লাহকে ভয় করি এবং তাঁর আনুগত্য করি। আমি রোজা রাখি এবং রোজা রাখা থেকে বিরতও থাকি। আমি রাতে যেমন নামাজ পড়ি, তেমনি ঘুমাইও। আমি বিয়েও করি।’

অর্থাৎ, রাসূলুল্লাহ (সাঃ) তাঁদের শুনিয়ে দিচ্ছেন, তোমরা যেগুলো থেকে বিরত থেকে আল্লাহর আনুগত্য করতে চাচ্ছে, সেগুলো করেও আমি আল্লাহর আনুগত্য করছি এবং তাঁর সবচাইতে প্রিয়ভাজন হতে পেরেছি। এরপর শুনিয়ে দিলেন কঠিন হুঁশিয়ারি...

যারা আমার সুন্নাহ থেকে বিমুখ থাকবে, তারা আমার দলভুক্ত নয়।' (সহিহ বুখারি: ৫০৬৩)

বিশ্বনবি (সাঃ) যেটা শিখিয়েছেন, সেটাই চূড়ান্ত বুজুর্গি; এর বাইরে কোনো প্রকার বুজুর্গি হতে পারে না। তাই সকল কাজে আমরা আল্লাহ ও তাঁর রাসূলের দেখানো মত ও পথকেই অবধারিত হিসেবে মেনে নেব। এতেই নিহিত রয়েছে চূড়ান্ত সফলতা।

পরের আয়াতে আল্লাহ বলেন-

یٰۤاَیُّهَا الَّذِیْنَ اٰمَنُوْا لَا تَرْفَعُوْۤا اَصْوَاتَكُمْ فَوْقَ صَوْتِ النَّبِیِّ وَ لَا تَجْهَرُوْا لَهٗ بِالْقَوْلِ كَجَهْرِ بَعْضِكُمْ لِبَعْضٍ اَنْ تَحْبَطَ اَعْمَالُكُمْ وَ اَنْتُمْ لَا تَشْعُرُوْنَ

(ইয়া আইয়ুহাল্লাযীনা আ-মানূলা তারফা'ঊআসওয়া-তাকুম ফাওকা সাওতিন্নাবিইয়ি ওয়ালা তাজহারুলাহূবিলকাওলি গজাহরি বা'দিকুম লিবা'দিন আন তাহবাতাআ'মালুকুম ওয়া আনতুম লা-তাশ'ঊরুন)

'হে মুমিনগণ! নিজের আওয়াজকে নবির আওয়াজ থেকে উঁচু করো না এবং তাঁর সাথে কথা বলতে গিয়ে এমন জোরে বলো না, যেমন তোমরা একে অন্যের সাথে বলে থাকো। এতে না পাছে তোমাদের কর্ম বাতিল হয়ে যায়, তোমাদের অজ্ঞাতসারে।' (সুরা হুজুরাত: ০২)

প্রথম আয়াতের চেয়ে এই আয়াতের নির্দেশনা আরও কঠোর আল্লাহ ও রাসূল (সাঃ) -এর কোনো নির্দেশনা অমান্য করা তো দূরের কথা; নবিজির সামনে উচ্চৈঃস্বরে কথা বলাকেও নিষিদ্ধ করা হয়েছে।

আল্লাহ নবিকে মানুষের মধ্যে রেখেছেন। তাই বলে মানুষ একে অন্যের সাথে যেভাবে আচরণ করে, প্রিয়নবির সাথেও সেভাবে আচরণ করবে—এমনটা হতে পারে না। একে অন্যকে যেভাবে ‘ও সলিমুল্লাহ’ বলে ডাক দেয়, 'ও আবদুর রহমান' বলে ডাক দেয়, তেমনি নবিকে 'ও মুহাম্মাদ' বলে ডাকা যাবে না।

এই আয়াত নাজিলের প্রেক্ষাপট হচ্ছে-একবার বনু তামিম গোত্রের জন্য একজন নেতা নির্বাচন করা হচ্ছিল। আবু বকর (রাযিঃ) একজনের নাম প্রস্তাব করেন, উমর (রাযিঃ) করেন আরেকজনের নাম। এতে আবু বকর রেগে যান। তিনি উমর (রাযিঃ) কে বলেন—'তোমার কাজই হলো আমার বিরোধিতা করা। উমর বলেন—'না, আপনার বিরোধিতা করার কোনো ইচ্ছেই আমার নেই।'

এই নিয়ে দুজনের মাঝে বাক্‌বিতণ্ডা শুরু হয়। একসময় তর্কাতর্কি চরম পর্যায়ে পৌঁছে যায়। এতে তাঁদের গলার স্বর বড়ো হয়ে যায়। দুজনই রাসূল (সাঃ) এর সামনে উঁচু গলায় কথা বলতে থাকেন। এমন প্রেক্ষাপটে আল্লাহ এই আয়াতটি নাজিল করেন। এরপর থেকে উমর (রাযিঃ) এত আস্তে আস্তে কথা বলা শুরু করেন যে, শুনতে না পেয়ে অনেক কথা তাঁকে দ্বিতীয়বার জিজ্ঞেস করতে হতো। (সহিহ বুখারি: ৪৮৪৫)

উমর ও আবু বকর -এর মধ্যকার এই বিতর্ক থেকে আমারা কয়েকটি বিষয় অনুধাবন করতে পারি। ইসলামি শরিয়াহর বিধিবিধান পালনে বা ইসলামি সমাজের যেকোনো কাজে মানুষের মাঝে মতানৈক্য হতেই পারে। এটা খুবই স্বাভাবিক। মতানৈক্য বা মতবিরোধ করাটা মানুষের একটা মানবীয় বৈশিষ্ট্য। তবে সাহাবাদের মতবিরোধ ছিল ভালো উদ্দেশ্য নিয়ে, একটি গঠনমূলক সিদ্ধান্তে পৌঁছানোর নিমিত্তে এবং উম্মাহর কল্যাণের স্বার্থে। নিজের ব্যক্তিস্বার্থ চরিতার্থ করার মানসে কোনো মতবিরোধ তাঁদের ছিল না। এখানে সবচেয়ে গুরুত্বপূর্ণ বিষয় হলো—উমর ও আবু বকর কি এই মতবিরোধ দ্বারা মুসলিম জনমতকে বিভক্ত (Grouping) করেছিলেন? এতে মুসলিম সমাজে (Community) কি কোনো ধরনের বিভাজন সৃষ্টি হয়েছিল? না, হয়নি। তাহলে আজ কেন আমরা সামান্য বিষয় বা ছোটোখাটো মতপার্থক্য নিয়ে মুসলিম জনগণকে বিভক্ত করে রেখেছি? কেন আমরা অন্যের মতামতকে সহ্য করার ক্ষমতা হারিয়ে ফেলেছি? কেন আমরা পরচর্চায় সারাদিন মুখর থাকি? আমাদের সমাজে এমনও দেখা যায়, মাজহাবের মতপার্থক্যের কারণে মসজিদ আলাদা করা হয়। সামান্য আমলগত পার্থক্য থাকার কারণে মসজিদ থেকে বের করে দেওয়া হয়। এগুলো মোটেও কাম্য নয়।

যদিও রাসূল (সাঃ)-এর সামনে উপস্থিত সাহাবাদের সম্বোধন করে এই আয়াতটি নাজিল হয়, তথাপি এর মাধ্যমে মূলত রাসূল (সাঃ)- এর সাথে কথা বলা ও বৈঠকের আদব শিক্ষা দেওয়া হয়েছে এবং এই আয়াতের মাধ্যমে এক সুদূরপ্রসারী শিষ্টাচার আমাদের বাতলে দেওয়া হয়েছে। বর্তমানেও এই আদব মেনে চলা আমাদের কর্তব্য। এই আয়াত আমাদের নির্দিষ্ট দুটি আদব শিক্ষা দেয়, তা হলো

প্রথমতঃ আমাদের মাঝে এখন নবি নেই, কিন্তু তাঁর সিরাত, সুন্নাহ ও হাদিস রয়েছে। তাই যখন যেখানেই নবিজির হাদিস ও সুন্নাহ নিয়ে কথা হবে, তা আদবের সাথে গুরুত্ব দিয়ে শোনা ও মেনে চলা আমাদের দায়িত্ব। যারা হজ-উমরাহ করেছেন, তারা নিশ্চয়ই দেখেছেন—বিশ্বনবির কবরের ওপর এই আয়াতটি লেখা আছে। বেঁচে থাকাবস্থায় যেমন নবিজির সামনে বড়ো গলায় কথা বলা যেত না, তেমনি ইন্তেকালের পরও আপনি তাঁর পবিত্র কবরের সামনে গিয়ে বড়ো গলায় উচ্চবাচ্য করে কথা বলতে পারেন না; বরং অত্যন্ত বিনয় ও ভাবগাম্ভীর্যতার সাথে নবিজিকে সালাম দেবেন-এটাই আদব বা শিষ্টাচার।

দ্বিতীয়তঃ আমাদের চেয়ে বয়োজ্যেষ্ঠ ও সম্মানিত যে কেউ; মা-বাবা, আলিম উলামা, সম্মানিত ইমাম সাহেব, আধ্যাত্মিক নেতা, হাক্কানি পীর-মাশায়েখ, শিক্ষক, দাঈ ইলাল্লাহ কিংবা কোনো বৈঠকের প্রধান ব্যক্তিবর্গের সামনে বড়ো গলায় উচ্চৈঃস্বরে কথা বলা যাবে না। পিতা-মাতার ব্যাপারে তো বিশেষভাবে কুরআনে বলাই আছে—যেন তাঁরা সন্তানের কথায়, আচরণে বিরক্তিসূচক ‘উহ্’ শব্দটিও বলতে বাধ্য না হয়। আল্লাহ তায়ালা ইরশাদ করছেন-

وَ قَضٰى رَبُّكَ اَلَّا تَعْبُدُوْۤا اِلَّاۤ اِیَّاهُ وَ بِالْوَالِدَیْنِ اِحْسَانًا١ؕ اِمَّا یَبْلُغَنَّ عِنْدَكَ الْكِبَرَ اَحَدُهُمَاۤ اَوْ كِلٰهُمَا فَلَا تَقُلْ لَّهُمَاۤ اُفٍّ وَّ لَا تَنْهَرْهُمَا وَ قُلْ لَّهُمَا قَوْلًا كَرِیْمًا وَ اخْفِضْ لَهُمَا جَنَاحَ الذُّلِّ مِنَ الرَّحْمَةِ وَ قُلْ رَّبِّ ارْحَمْهُمَا كَمَا رَبَّیٰنِیْ صَغِیْرً

“পিতা-মাতার সাথে ভালো ব্যবহার করো। যদি তোমাদের কাছে তাঁদের কোনো একজন বা উভয় বৃদ্ধ অবস্থায় থাকে, তাহলে তাদের "উফ" পর্যন্ত বলো না এবং তাঁদের ধমকের সুরে জবাব দিয়ো না; বরং তাঁদের সাথে সম্মান সহকারে কথা বলো। আর দয়া ও কোমলতা সহকারে তাঁদের সামনে বিন্য্র থাকো এবং দুআ করতে থাকো এই বলে— “হে আমার প্রতিপালক! তাঁদের প্রতি দয়া করো, যেমন তাঁরা দয়া, মায়া, মমতা সহকারে শৈশবে আমাকে প্রতিপালন করেছিলেন।” (সূরা বনি ইসরাইল: ২৩-২৪)

এই আদব বা শিষ্টাচার মানলে আমাদের জন্য কী পুরস্কার আছে?
আল্লাহ সুবহানাহু ওয়া তায়ালা বলেন-

اِنَّ الَّذِیْنَ یَغُضُّوْنَ اَصْوَاتَهُمْ عِنْدَ رَسُوْلِ اللّٰهِ اُولٰٓئِكَ الَّذِیْنَ امْتَحَنَ اللّٰهُ قُلُوْبَهُمْ لِلتَّقْوٰى١ؕ لَهُمْ مَّغْفِرَةٌ وَّ اَجْرٌ عَظِیْمٌ

(ইন্নাল্লাযীনা ইয়াগুদ্দূনা আসওয়া-তাহুম ‘ইনদা রাছূলিল্লা-হি উলাইকাল্লাযীনাম তাহানাল্লাহু কুলুবাহুম লিত্তাকওয়া-লাহুম মাগফিরাতুওঁ ওয়া আজরুন 'আজীম)

‘জেনে রেখ, যারা আল্লাহর রাসূলের সামনে নিজেদের কণ্ঠস্বর নিচু রাখে, তারাই এমন লোক যাদের অন্তর আল্লাহ ভালোভাবে যাচাই করে তাকওয়ার জন্য মনোনীত করেছেন। তাদের জন্য রয়েছে মাগফিরাত ও মহা পুরস্কার।' (সূরা হুজুরাত: ৩)

এর পরের আয়াতে মহান আল্লাহ তায়ালা বলেন-

اِنَّ الَّذِیْنَ یُنَادُوْنَكَ مِنْ وَّرَآءِ الْحُجُرٰتِ اَكْثَرُهُمْ لَا یَعْقِلُوْنَ

(ইন্নাল্লাযীনা ইউনা-দূনাকা মিওঁ ওরাইল হুজুরা-তি আকছারুহুম লা-ইয়া'কিলূন)

“হে রাসূল! তোমাকে যারা ঘরের বাইরে থেকে ডাকে, তাদের অধিকাংশেরই আকল নেই।' (সূরা হুজুরাত: ৪)

এই শিষ্টাচারগুলো আরবে ছিল না। আল্লাহর রাসূল (সাঃ) সাহাবিদের এসবের শিক্ষা ও প্রশিক্ষণ দিয়ে গড়ে তুলেছিলেন। কিন্তু নওমুসলিম বিশেষত প্রত্যন্ত অঞ্চলের বেদুইন গোত্রের লোকেরা এসব শিষ্টাচার জানত না। তারা ইসলাম প্রচারের কাজে নিয়োজিত ব্যক্তিদের ঘরে সময়-অসময় বিবেচনা না করেই চলে আসত, ডাকাডাকি করত। এমনকী আল্লাহর রাসূল (সাঃ) -এর সাথেও একই আচরণ করত।

একবার বনু তামিম গোত্রের নেতৃস্থানীয় পর্যায়ের এক লোক এসে নবিজিকে ডাকা শুরু করল— ‘ইয়া মুহাম্মাদ, ইয়া মুহাম্মাদ' বলে। নবিজিকে এভাবে আদবহীনভাবে ডাকাডাকি আল্লাহ পছন্দ করেননি। তাই আদব শিক্ষা দেওয়ার জন্য আল্লাহ রব্বুল ইজ্জত এই আয়াতটি নাজিল করলেন। (মুসনাদে আহমাদ: ৩/৪৪৮)

বন্ধুর বাড়িতে গেলে মানুষ বন্ধুকে যেভাবে নাম ধরে ডাকে, নবি (সাঃ) -এর বাড়িতে এসেও তারা একইভাবে তাঁকে ডাকতে শুরু করেছিল। এর বিপরীতে তাদের কী করা উচিত ছিল, তা আল্লাহ পরের আয়াতে বলে দিয়েছেন—

وَ لَوْ اَنَّهُمْ صَبَرُوْا حَتّٰى تَخْرُجَ اِلَیْهِمْ لَكَانَ خَیْرًا لَّهُمْ١ؕ وَ اللّٰهُ غَفُوْرٌ رَّحِیْمٌ

(ওয়ালাও আন্নাহুম সাবারূহাত্তা তাখরুজা ইলাইহিম লাকা-না খাইরাল্লাহুম ওয়াল্লা-হু গাফূরুর রাহীম)
"তুমি নিজেই বাইরে বের হয়ে তাদের কাছে আসা পর্যন্ত যদি তারা ধৈর্যধারণ করত, সেটাই তাদের জন্য শ্রেয় হতো। আল্লাহ অতি ক্ষমাশীল, পরম দয়ালু।” (সূরা হুজুরাত: ০৫)

আমরাও মাঝে মাঝে কারও বাড়িতে গেলে শিষ্টাচার বহির্ভূতভাবে অতিরিক্ত ডাকাডাকি করি, তাড়াহুড়ো করি, অস্থিরতা প্রকাশ করি—'আরে! কতক্ষণ ধরে বসে আছি! আসে 'ক্যান?' হতে পারে আমি যখন তার বাসায় এসেছি, তখন তার ঘুমের সময় মনে রাখতে হবে, যার বাড়িতে গেলাম, সে-ও তো একজন মানুষ। তারও তো অনেক সুবিধা-অসুবিধা থাকতে পারে, তারও তো পেরেশানি আছে, তাই না? সুতরাং আমরা যে কারও বাসায় যাই না কেন, একটু ধৈর্য ধরব। তাকে সুন্দরভাবে উপস্থিত হওয়ার সময় দেবো। সবচেয়ে ভালো হয় কোথাও যাওয়ার আগে তার অ্যাপয়েন্টমেন্ট নেওয়া। তার ব্যস্ততা আছে কি না জেনে নেওয়া। মোবাইলে কথা বলার ক্ষেত্রেও এই শিষ্টাচারগুলো স্মরণ রাখা উচিত। কারও বিশ্রাম, ঘুম, নামাজ, এমনকী ‘অফিস টাইমে’ ফোন দেওয়া উচিত না। কাউকে ফোন দেওয়ার পূর্বে এসব চিন্তা করা দরকার। আমরা অনেকেই একবার ফোন রিসিভ না করলে একের পর এক ফোন দিতেই থাকি। এমনও তো হতে পারে, ব্যক্তিটি নামাজে আছে কিংবা ওয়াশরুমে আছে। তাই একবার ফোন রিসিভ না করলে কিছুক্ষণ অপেক্ষা করা উচিত।

এক্ষেত্রে স্ত্রীকে যদি স্বামীর ফোন রিসিভ করতেই হয়, তাহলে কথা বলার ক্ষেত্রে স্ত্রী অবশ্যই সতর্ক থাকবেন। ফোন ধরে শুধু স্বামীর ব্যস্ততার কারণটা বলে কেটে দেবেন। অতিরিক্ত কথা একদম বলবেন না। কারণ, ফোনের এপাশ থেকে আপনি, ওপাশ থেকে পরপুরুষ আর মাঝখানে থাকে শয়তান!
একইভাবে কারও ঘরে প্রবেশ করারও কিছু সুন্নাহ রয়েছে যেগুলো আমাদের পালন করা কর্তব্য। প্রথমত, সালাম দিয়ে অনুমতি নিতে হয়। আল্লাহ তায়ালা বলেন- 

یٰۤاَیُّهَا الَّذِیْنَ اٰمَنُوْا لَا تَدْخُلُوْا بُیُوْتًا غَیْرَ بُیُوْتِكُمْ حَتّٰى تَسْتَاْنِسُوْا وَ تُسَلِّمُوْا عَلٰۤى اَهْلِهَا١ؕ ذٰلِكُمْ خَیْرٌ لَّكُمْ لَعَلَّكُمْ تَذَكَّرُوْنَ

(ইয়াআইয়ুহাল্লাযীনা আ-মানূলা তাদখুলুবুয়ূতান গাইরা বুয়ূতিকুম হাত্তা-তাছতা'নিছূওয়া তুছালিলমূ'আলাআহলিহা-যা লিকুম খাউরুল্লাকুম লা’আল্লাকুম তাযাক্কারূন) 

“হে মুমিনগণ! নিজ গৃহ ছাড়া অন্যের গৃহে প্রবেশ করো না; যতক্ষণ না অনুমতি গ্রহণ করো এবং তার বাসিন্দাদের সালাম দাও। এ পন্থাই তোমাদের জন্য শ্রেয়। আশা করা যায় এ ব্যাপারে তোমরা খেয়াল রাখবে।' (সূরা আন-নুর: ২৭)

প্রবেশের অনুমতি চাওয়ার জন্য কারও দরজার মুখোমুখি দাঁড়াবেন না। হয় দরজার ডান পাশে দাঁড়াবেন অথবা বাম পাশে। একবার এক ব্যক্তি বিশ্বনবির ঘরের দরজা বরাবর দাঁড়িয়ে ভেতরে প্রবেশের অনুমতি চাইলেন। সাইয়্যিদুল মুরসালিন তাঁকে বললেন-

‘দরজার ডান অথবা বাম দিকে দাঁড়াও। কেননা, চোখের দৃষ্টি সংযত রাখতেই অনুমতি নেওয়ার ব্যবস্থা রাখা হয়েছে। (সুনানে আবু দাউদ: ৫১৭৪)

কারও ঘরে প্রবেশ করার জন্য তিনবার অনুমতি চাইতে হয়। এখন যদি তিনবার অনুমতি চাওয়ার পরও অনুমতি না পাওয়া যায়, তাহলে কী করবেন? জোর করে ঘরে প্রবেশ করবেন? না, বিশ্বনবি (সাঃ) বলেন—

‘যদি তোমাদের কেউ তিনবার অনুমতি চায়, তারপরও তাকে অনুমতি দেওয়া না হয়, তাহলে সে যেন ফিরে যায়।' (সহিহ বুখারি: ৬২৪৫)

প্রত্যেকেরই একটা প্রাইভেসি আছে, ইসলাম সেই প্রাইভেসিকে সমর্থন করে। আপনি হুট করেই কারও ঘরে ঢুকতে পারেন না। এমনকী আপনার গর্ভধারিণী মায়ের ঘরেও না!

এক ব্যক্তি এসে নবিজিকে বলল—'ইয়া রাসূলাল্লাহ! আমার মায়ের ঘরে প্রবেশ করার জন্য কি তাঁর অনুমতি চাইব?' রহমতের নবি বললেন, 'হ্যাঁ।' লোকটি তখন বলল– 'কিন্তু আমি তো তাঁর সাথে একই ঘরে থাকি। বিশ্বনবি (সাঃ) বললেন— 'তবুও অনুমতি চাইবে। লোকটি আবার বলল—'আমি তো তাঁর সাথে একই ঘরে থাকি। এবার রাসূলুল্লাহ (সাঃ) বললেন— 'তুমি কি তোমার মা-কে বিবস্ত্র অবস্থায় দেখতে চাও?” সে বলল-'না।' অতঃপর প্রিয়নবি বললেন “তাহলে অনুমতি নিয়ে প্রবেশ করবে। (মুয়াত্তা ইমাম মালিক: ১৭৩৮)

ছেলে হয়ে মায়ের ঘরে ঢোকার সময় যদি অনুমতি লাগে, তাহলে ভাই তার বোনের ঘরে ঢোকার আগে অনুমতি নেওয়ার দরকার আছে কি না? শিক্ষকের ঘরে ঢোকার আগে অনুমতি নেওয়ার দরকার আছে কি না? তাই এ বিষয়ে আমাদের আরও সজাগ থাকতে হবে। এগুলোকে আমাদের নিয়মিত অভ্যাসে পরিণত করতে হবে। একদিনেই কোনো অভ্যাস গড়ে উঠে না। দীর্ঘদিনের চর্চার ফলে মানুষ কোনো বিষয়ে ধীরে ধীরে অভ্যস্ত হয়ে ওঠে।

কারও ব্যক্তিগত কিছু দেখার জন্য কিছুতেই কারও ঘরে উঁকি দেওয়া যাবে না। এটা বড়ো অন্যায় বিশ্বনবি (সাঃ) বলেন—
“যদি কোনো লোক অনুমতি ছাড়া তোমার দিকে উঁকি দেয় আর তুমি কঙ্কর ছুড়ে তার চোখ উপড়ে ফেলো, এতে তোমার কোনো অপরাধ নেই।' (সহিহ বুখারি: ৬৯০২)

ইসলাম মানুষের প্রাইভেসিকে যথেষ্ট গুরুত্ব দিয়েছে। মায়ের ঘরে ঢোকার আগে যদি জিজ্ঞেস করেন—'মা, আসব?' মা তখন অপ্রস্তুত অবস্থায় থাকলে নিজেকে সামলে নিতে পারবেন; আপন মাকে বিব্রতকর অবস্থায় আর দেখতে হলো না। তাই এই প্র্যাকটিসটি আমাদের সমাজে বাড়াতে হবে।
পরের আয়াতে আল্লাহ তায়ালা বলেন-

یٰۤاَیُّهَا الَّذِیْنَ اٰمَنُوْۤا اِنْ جَآءَكُمْ فَاسِقٌۢ بِنَبَاٍ فَتَبَیَّنُوْۤا اَنْ تُصِیْبُوْا قَوْمًۢا بِجَهَالَةٍ فَتُصْبِحُوْا عَلٰى مَا فَعَلْتُمْ نٰدِمِیْنَ

(ইয়াআইয়ুহাল্লাযীনা আ-মানূইন জআকুম ফা-ছিকু ম বিনাবাইন ফাতাবাইয়ানূআন তুসীবূকাওমাম বিজাহা-লাতিন ফাতুসবিহূ'আলা-মা ফা'আলতুম না-দিমীন)

“হে মুমিনগণ! কোনো ফাসিক যদি তোমাদের কাছে কোনো সংবাদ নিয়ে আসে, তবে ভালোভাবে যাচাই করে দেখবে—যাতে তোমরা অজ্ঞতাবশত কোনো সম্প্রদায়ের ক্ষতি করে না বসো এবং পরে নিজেদের কৃতকর্মের কারণে অনুতপ্ত হও।' (সূরা হুজুরাত: ০৬)

কোনো সংবাদ শোনা মাত্রই তা বিশ্বাস করবেন না এবং নির্বিচারে তা প্রচার করতে যাবেন না। আগে সরেজমিনে তার সত্যতা যাচাই করে দেখবেন। আমাদের সমাজে অনেক রকম গুজব ওঠে। এগুলোর সত্যতা যাচাই না করে নির্বিচারে বলে বেড়ানো বা প্রচার করা ঠিক না। কারণ, তা সম্পূর্ণ মিথ্যা ও বানোয়াটও হতে পারে।

ধরুন, আপনার বন্ধু এসে আপনাকে বলল—'আজ ভাবিকে দেখলাম, বাজাৱে একটি ছেলের হাত ধরে ঘুরছে। আপনি খবরটার সত্যতা যাচাই না করেই বাসায় গিয়ে স্ত্রীর ওপর দমন-পীড়ন শুরু করে দিলেন। এটা ঠিক না। আগে এ ব্যাপারে আপনার স্ত্রীকে জিজ্ঞেস করুন। বাসার অন্যান্যদের থেকেও ক্রস চেক করুন। তারপর ধীরে-সুস্থে সিদ্ধান্ত নিন। তা না হলে রাগের মাথায় হুট করে কোনো সিদ্ধান্ত নিলে পরে পস্তানো লাগতে পারে। এমনকী এই সামান্য ঘটনা আপনাদের বিচ্ছেদ পর্যন্ত গড়াতে পারে। হতে পারে আপনার বন্ধু আপনাকে মিথ্যা বলেছে অথবা সে যাকে দেখেছে, তার সাথে আপনার স্ত্রীর চেহারার মিল আছে কিংবা একই রঙের পোশাক পরেছে। তাই এক্ষেত্রে আপনার উচিত শোনা খবর যাচাই করে নেওয়া।

এই আয়াত নাজিলের একটি প্রেক্ষাপট আছে। আয়াতটি ওয়ালিদ ইবনে উকবাহ ইবনে আবি মুআইত সম্পর্কে নাজিল হয়েছে। বিশ্বনবি (সাঃ) তাঁকে বনু মুস্তালিক গোত্রের জাকাত সংগ্রহের জন্য পাঠিয়েছিলেন। তিনি সেই এলাকায় না পৌঁছে কোনো কারণে ভয় পেয়ে মদিনায় ফিরে এলেন এবং বললেন ‘তারা জাকাত দিতে অস্বীকার করেছে।

এই পরিপ্রেক্ষিতে বিশ্বনবি (সাঃ) তাদের শায়েস্তা করার জন্য একদল সেনাবাহিনী পাঠানোর মনস্থির করলেন। ঠিক সেই সময়ে বনু মুস্তালিক নেতা হারেস ইবনে দেরার এক প্রতিনিধি দল নিয়ে নবিজির খেদমতে হাজির হলেন। হারেস ইবনে দেরার সব শুনে বললেন- 'আল্লাহর কসম! জাকাত প্রদান করতে অস্বীকার কিংবা ওয়ালিদকে হত্যা করার চেষ্টা তো দূরে থাক, আমরা তাঁর সাক্ষাত্‍ই পাইনি। আমরা ঈমানের ওপর অবিচল আছি এবং জাকাত প্রদানে ইচ্ছুক।' এতক্ষণে রাসূল (সাঃ) মূল ঘটনা বুঝতে পারলেন।

এই ঘটনার পরিপ্রেক্ষিতে আল্লাহ তায়ালা সূরা হুজুরাতের ছয় নম্বর আয়াতটি নাজিল করেন—যাতে কোনো সংবাদ যাচাই ব্যতীত গ্রহণ না করা হয়। (তাফসিরে জালালাইন, আসহাব আল নুজুল ওয়াহিদি)

এই আয়াত আমাদের যেকোনো তথ্য বা ঘটনা নিশ্চিত না হয়ে বিশ্বাস করতে নিষেধ করেছে। ইনফরমেশন পাওয়ার সাথে সাথে তা বিশ্বাস করে অ্যাকশনে যাওয়া নয়; বরং যাচাই করার তাগিদ দেওয়া হয়েছে। এই আয়াত আমাদের যেসব বিষয়ে উদ্বুদ্ধ করেছে—

• গুজব কিংবা স্ক্যান্ডালের সত্যতা যাচাই (Justification of rumors or scandals).

• যেকোনো খবরের সত্যতা যাচাই (To check the authenticity of any news).

• কোনো খবর ছড়ানোর পূর্বে একাধিকবার চেক করা। (To cross check / verify reports before spreading it.)

পরবর্তী দুটি আয়াতেও আল্লাহ ও তাঁর রাসূল এর সম্মান বর্ণনা করা হয়েছে।

وَ اعْلَمُوْۤا اَنَّ فِیْكُمْ رَسُوْلَ اللّٰهِ١ؕ لَوْ یُطِیْعُكُمْ فِیْ كَثِیْرٍ مِّنَ الْاَمْرِ لَعَنِتُّمْ وَ لٰكِنَّ اللّٰهَ حَبَّبَ اِلَیْكُمُ الْاِیْمَانَ وَ زَیَّنَهٗ فِیْ قُلُوْبِكُمْ وَ كَرَّهَ اِلَیْكُمُ الْكُفْرَ وَ الْفُسُوْقَ وَ الْعِصْیَانَ١ؕ اُولٰٓئِكَ هُمُ الرّٰشِدُوْنَۙ

(ওয়া'লামূআন্না ফীকুম রাছূলল্লা-হি লাও ইউতী'উকুম ফী কাছীরিম মিনাল আমরি লা'আনিত্তুম ওয়ালা-কিন্নাল্লা-হা হাব্বাবা ইলাইকুমুল ঈমা-না ওয়া ঝাইয়ানাহূফী কুলুবিকুম ওয়া কাররাহা ইলাইকুমুল কুফরা ওয়ালফুছূকা ওয়াল 'ইসইয়া-না উলাইকা হুমুররাশিদূন)

‘ভালোভাবে জেনে রাখো, তোমাদের মাঝে আল্লাহর রাসূল আছেন। আর বহু বিষয় এমন আছে—যে সম্পর্কে তিনি যদি তোমাদের কথা মেনে নেন, তবে তোমরা নিজেরাই সংকটে পড়ে যাবে। কিন্তু আল্লাহ তোমাদের অন্তরে ঈমানের ভালোবাসা সঞ্চার করেছেন এবং তাঁকে তোমাদের অন্তরে করে দিয়েছেন আকর্ষণীয়। আর তোমাদের কাছে কুফর, গুনাহ ও অবাধ্যতাকে ঘৃণ্য বানিয়ে দিয়েছেন। এরূপ লোকেরাই সঠিক পথপ্রাপ্ত হয়েছে।' (সূরা হুজুরাত: ০৭)

فَضْلًا مِّنَ اللّٰهِ وَ نِعْمَةً١ؕ وَ اللّٰهُ عَلِیْمٌ حَكِیْمٌ

(ফাদলাম মিনাল্লাহি ওয়া নি'মাতাওঁ ওয়াল্লা-হু 'আলীমুন হাকীম)

“যা আল্লাহর পক্ষ হতে অনুগ্রহ ও নিয়ামতেরই ফল। আল্লাহ্ মহা জ্ঞানী, মহা প্রজ্ঞাময়।' (সূরা হুজুরাত ০৮)

এই আয়াত দুটির প্রেক্ষাপটও পূর্বের ঘটনার সাথে সম্পৃক্ত। বনু মুস্তালিকের ঘটনায় যখন সেনাবাহিনী প্রেরণের সিদ্ধান্ত নেওয়া হয়েছিল, তখন আল্লাহর রাসূল (সাঃ) বিলম্ব করছিলেন। কিন্তু উপস্থিত অনেকেই ত্বরিত পদক্ষেপ গ্রহণের জন্য পীড়াপীড়ি করছিল । সেই ঘটনাকে উপজীব্য করেই আয়াতগুলো নাজিল হয়।

এখান থেকে আমরা বড়ো একটি শিক্ষা নিতে পারি। আমরা অনেকেই নিজেদের মতামতকে আল্লাহ ও রাসূলের মতের বা পদ্ধতির চেয়ে উত্তম মনে করি। এটা ভুল; বরং আমাদের যথেচ্ছ মতামত কখনো কখনো ব্যাপারগুলোকে আরও জটিল করে তুলতে পারে। এই ঘটনায় সকলের পীড়াপীড়িতে রাসূল (সাঃ) ত্রুটি যদি সত্যিই বনু মুস্তালিকে সেনা অভিযান পরিচালনা করতেন, আর এই অভিযানে যদি বনু মুস্তালিকের কেউ অন্যায়ভাবে নিহত হতো, তখন এই হত্যাকাণ্ডের দায় রাসূল (সাঃ) এড়াতে পারতেন না। আর এমনটা হলে দয়ার নবি গভীরভাবে মর্মাহত এবং আল্লাহর কাছে লজ্জিত হতেন।

দ্বিতীয় অংশ (পারস্পরিক সম্প্রীতি ও ভ্রাতৃত্ববোধ)
আল্লাহ তায়ালা বলেন-

وَ اِنْ طَآئِفَتٰنِ مِنَ الْمُؤْمِنِیْنَ اقْتَتَلُوْا فَاَصْلِحُوْا بَیْنَهُمَا١ۚ فَاِنْۢ بَغَتْ اِحْدٰىهُمَا عَلَى الْاُخْرٰى فَقَاتِلُوا الَّتِیْ تَبْغِیْ حَتّٰى تَفِیْٓءَ اِلٰۤى اَمْرِ اللّٰهِ١ۚ فَاِنْ فَآءَتْ فَاَصْلِحُوْا بَیْنَهُمَا بِالْعَدْلِ وَ اَقْسِطُوْا١ؕ اِنَّ اللّٰهَ یُحِبُّ الْمُقْسِطِیْنَ

(ওয়া ইন তাইফাতা-নি মিনাল মু'মিনীনাকতাতালূফাআসলিহূ বাইনাহুমা- ফাইম বাগাত 'ইহদা হুমা-'আলাল উখরা-ফাকা তিলুল্লাতী তাবগী হাত্তা তাফীআ ইলা আমরিল্লা-হি ফাইন ফাআত ফাআসলিহূবাইনাহুমা বিল 'আদলি ওয়া আকছিতূ ইন্নাল্লা-হা ইউহিব্বুল মুকছিতীন)

‘মুসলিমদের দুটি দল আত্মকলহে লিপ্ত হলে তাদের মধ্যে মীমাংসা করে দিয়ো। অতঃপর তাদের একটি দল যদি অন্য দলের ওপর বাড়াবাড়ি করে, তবে যে দল বাড়াবাড়ি করছে, তার বিরুদ্ধে যুদ্ধ করো; যতক্ষণ না সে আল্লাহর হুকুমের দিকে ফিরে আসে। সুতরাং যদি ফিরে আসে, তবে তাদের মধ্যে ন্যায়সংগতভাবে মীমাংসা করে দিয়ো এবং প্রতিটি বিষয়ে) ইনসাফ করো। নিশ্চয়ই আল্লাহ ইনসাফকারীদের ভালোবাসেন।' (সূরা হুজুরাত: ০৯)

এই আয়াতে মুসলমানদের মাঝে পারস্পরিক সংঘাতের সময় কর্মনীতি কী হবে— এ ব্যাপারে দিকনির্দেশনা দেওয়া হয়েছে। আল্লাহ তায়ালা ঝগড়া-বিবাদ মীমাংসার কথা বলেছেন। কাদের মাঝে এই বিবাদ? মুসলিমদেরই দুটি দলের মাঝে। এই বিবাদে লিপ্ত দুটি দলকেই আল্লাহ তায়ালা ঈমানদার বলে সম্বোধন করেছেন। এরপর আল্লাহ তাদের মাঝে সমঝোতা করতে বলেছেন। সমঝোতা কারা করবেন? সমঝোতা করবেন ঈমানদারদেরই তৃতীয় আরেকটি দল। যদি বিবাদমান পক্ষদ্বয় কোনো সমঝোতায় না পৌঁছায়, তবে যে পক্ষ সীমালঙ্ঘন করেছে, তার বিরুদ্ধে ব্যবস্থা গ্রহণ করা হবে। এটা আল্লাহর নির্দেশ অর্থাৎ ওয়াজিব।

সীমালঙ্ঘনকারী পক্ষ সঠিক পথে ফিরে না আসা পর্যন্ত এই ব্যবস্থা বলবৎ থাকবে। এখানে একটি বিষয় স্পষ্ট; সঠিক পথে ফিরে না এলে কেবল বিবাদ বন্ধ করার জন্য শান্তিচুক্তি করা যাবে না। বিবাদের মূল কারণ হচ্ছে জুলুম। তাই, জুলুম বন্ধ না হলে একপক্ষ বৈষম্যের শিকার হতেই থাকবে।

তবে ব্যবস্থা গ্রহণ বলতে যুদ্ধ বা মারামারিই করতে হবে–বিষয়টা এমন নয়। পরিস্থিতি অনুযায়ী সিদ্ধান্ত নিতে হবে। প্রয়োজনে সীমালঙ্ঘনকারীর বিরুদ্ধে আলি (রাযিঃ) তাঁর গোটা খিলাফতকাল কাফিরদের বিরুদ্ধে জিহাদ করার পরিবর্তে বিদ্রোহীদের বিরুদ্ধে লড়াই করে কাটাতে বাধ্য হয়েছেন। (রুহুল মাআনি)

মুসলিমদের পারস্পরিক ঝগড়া-বিবাদ অনেকটা আত্মহত্যার শামিল। কেননা, হাদিসের ভাষ্য হচ্ছে—সকল মুসলিম একটি দেহের মতো। এক মুসলিম আরেক মুসলিমের বিরুদ্ধে লড়াই করার অর্থই হচ্ছে-আপন শরীরের এক অঙ্গ দ্বারা অপর অঙ্গকে আঘাত করা, ক্ষতবিক্ষত করা। অর্থাৎ নিজেই নিজেকে আঘাত করা।

আমাদের সমাজের দিকে তাকালে কী দেখতে পাই? ভাইয়ে ভাইয়ে মারামারি আছে না? জমি নিয়ে মারামারি আছে না? দুজন যদি মারামারি করে, তাহলে আমরা কী করব? মিটিয়ে দেবো। সমঝোতা করব। সংকট নিরসনের উপায় বাতলে দেবো। একদল আছে যারা মারামারি বাধলে আরও বাধিয়ে দেয়। তাদের মারামারি দেখতে ভালো লাগে। আগুন লাগলে তেল নয় পানি ঢালা দরকার। তেমনি বিবাদ-বিসংবাদ দেখা দিলে তা উপশম করাই কাম্য: উসকে দেওয়া নয়। আপনি যদি দুজনের মধ্যে সমঝোতা করেন, আল্লাহ আপনার মর্যাদা বাড়িয়ে দেবেন। যদি দেখেন-দুজন রিকশাওয়ালা ঝগড়া করছে, আপনি এগিয়ে গিয়ে দুজনের মধ্যে সমঝোতা করে দেবেন। প্রতিবেশীদের মধ্যে ঝগড়া-বিবাদ হলে মধ্যস্থতা করবেন। বন্ধুর সাথের বন্ধুর ভুল বোঝাবুঝি হলে মিটমাট করে দেবেন। এটাই প্রকৃত ঈমানদারের আচরণ।

রাসূল (সাঃ) ইরশাদ করেন-
'আমি কি তোমাদের রোজা, নামাজ ও সাদাকার মর্তবা থেকেও উত্তম বিষয় সম্পর্কে বলব না? সাহাবিগণ আরজ করলেন, আল্লাহর রাসূল! অবশ্যই বলুন। তিনি বললেন-বিবাদরতদের মধ্যে মীমাংসা করা। আর জেনে রেখ, পরস্পর বিবাদই মানুষের দ্বীন মুড়িয়ে দেয়।' (সুনানে আবু দাউদ ৪৯১৯)

একবার বিশ্বনবি (সাঃ) তাঁর মেয়ে ফাতিমা -এর বাড়ি গেলেন, কিন্তু আলি -কে দেখলেন না। নবিজি মেয়েকে আলি (রাযিঃ) এর কথা জিজ্ঞেস করলে

তিনি বললেন— ‘আমাদের মাঝে মনোমালিন্য হয়েছে, এজন্য তিনি ঘর থেকে বেরিয়ে গেছেন।'

রাসূল (সাঃ) এক ব্যক্তিকে আলি (রাযিঃ) এর খোঁজে পাঠালেন। লোকটি এসে নবিজিকে জানাল—'আল্লাহর রাসূল। তিনি মসজিদে শুয়ে আছেন।'

নবিজি মসজিদে গিয়ে দেখলেন, আলি (রাযিঃ) কাত হয়ে শুয়ে আছেন। তাঁর শরীরের চাদর একপাশে পড়ে আছে। সারা গা ধুলোমলিন। আল্লাহর রাসূল (সাঃ) আলি (রাযিঃ) এর শরীরের মাটিগুলো ঝাড়তে ঝাড়তে বললেন—'ও আবু তুরাব। ওঠো। ও আবু তুরাব। ওঠো।' (সহিহ বুখারি: ৪৪১)

মাটিকে আরবিতে তুরাব বলে। আলি (রাযিঃ) যেহেতু মাটিতে শুয়ে ছিলেন, তাই নবিজি তাঁকে মজা করে বললেন—'আবু তুরাব’ বা ‘মাটির বাবা!’ এভাবে আদুরে ডাকের মাধ্যমে নবিজি আপন মেয়ে ও জামাতার মধ্যে সমঝোতা করে দিলেন।

বিশ্বনবি দুনিয়াতে আবির্ভূত হয়েছেন মিলন ও ঐক্য ঘটানোর জন্যই; ফাটল ও বিচ্ছেদ তৈরি করতে নয়। প্রিয়নবি যেখানেই গেছেন, সেখানেই মিলন ও ঐক্য ঘটিয়েছেন।

মদিনায় হিজরত করার আগে সেখানকার দুটো গোত্র আউস ও খাজরাজের মধ্যে যুদ্ধ লেগেই থাকত। বিশ্বনবি যখন মদিনায় এলেন, এই দুই গোত্র সম্প্রীতির বন্ধনে আবদ্ধ হলো।

اِنَّمَا الْمُؤْمِنُوْنَ اِخْوَةٌ فَاَصْلِحُوْا بَیْنَ اَخَوَیْكُمْ وَ اتَّقُوا اللّٰهَ لَعَلَّكُمْ تُرْحَمُوْنَ۠

মুমিনরা তো পরস্পর ভাই ভাই। অতএব, তোমাদের ভাইদের মধ্যকার সম্পর্ক ঠিক করে দাও। আল্লাহকে ভয় করো; আশা করা যায়—তোমাদের প্রতি মেহেরবানি করা হবে।' (সূরা হুজুরাত: ১০)

এই আয়াতে মুমিনদের পারস্পরিক বিশ্বাসের সম্পর্ককে ভ্রাতৃত্বের সম্পর্ক হিসেবে সাব্যস্ত করা হয়েছে। ইসলাম চায় প্রতিটি মুসলিম ভালোবাসা ও মায়া-মমতার বন্ধনে পরস্পরের সঙ্গে মিলেমিশে বসবাস করবে। একতাবদ্ধ ও মিলেমিশে থাকার ইসলামি পরিভাষা হলো— ‘উখওয়াত’ বা ভ্রাতৃত্ব। দেশ, জাতি, অঞ্চল, ভাষা, বর্ণ নির্বিশেষে সকল মুসলিম মিলেই গড়ে উঠে ইসলামি ভ্রাতৃত্ব। ভ্রাতৃত্ব মূলত (Brotherhood) তিন ধরনের

১. মানবতার ভাই: মানুষ হিসেবে আমরা সবাই ভাই ভাই। কারণ, আমাদের আদি পিতা আদম (আঃ) এবং আদি মাতা হাওয়া । সে হিসেবে হিন্দুও আমার ভাই। খ্রিষ্টানও আমার ভাই নাস্তিকও আমার ভাই।

২. আপন ভাই: আপন ভাই বলে আমরা বুঝে থাকি সহোদর ভাই বা রক্তের সম্পর্কের ভাই।

৩. দ্বীনি ভাই: এই ভ্রাতৃত্ব আল্লাহর একত্ববাদ ও রাসূল (সাঃ) -এর রিসালাতের ওপর ভিত্তি করে গড়ে ওঠে। তাওহিদ ছাড়া ইসলামি ভ্রাতৃত্ব কল্পনাই করা যায় না। আল্লাহর দ্বীনকে কেন্দ্র করে এই ভ্রাতৃত্বের গোড়াপত্তন বিধায় এই সম্পর্ককে দ্বীনি ভাই বলা হয়। এই ভ্রাতৃত্বের বন্ধন এতটাই শক্তিশালী, সম্পর্কের দিক থেকে তা কখনো কখনো রক্তের সম্পর্ককেও ছাড়িয়ে যায়। এই সম্পর্ক সিসাঢালা প্রাচীরের মতো মজবুত। আর তাই মুসলিমরা একে অন্যের শুভাকাঙ্ক্ষী, রুহামা (Soft-hearted), পরস্পরের আয়নাস্বরূপ।

তাই মুসলিমদের মধ্যে কোনো বিবাদের সৃষ্টি হলে আলোচনার ভিত্তিতে ভ্রাতৃত্বের এই সম্পর্ক ঠিক রাখা আমাদের দায়িত্ব। সূরা হুজুরাতের ১১-১২ নম্বর আয়াতে আল্লাহ মুমিনদের পাঁচটি বদগুণের ব্যাপারে সাবধান করেছেন, যেগুলোর কারণে আমাদের মধ্যকার পারস্পরিক ভ্রাতৃত্বের সম্পর্ক নষ্ট হয়। এগুলো যদি আমাদের চরিত্রের মধ্যে থেকে থাকে, তাহলে ত্বরিত গতিতে আমরা সংশোধন করে নেব।
আল্লাহ রাব্বুল আলামিন বলেন—

یٰۤاَیُّهَا الَّذِیْنَ اٰمَنُوْا لَا یَسْخَرْ قَوْمٌ مِّنْ قَوْمٍ عَسٰۤى اَنْ یَّكُوْنُوْا خَیْرًا مِّنْهُمْ وَ لَا نِسَآءٌ مِّنْ نِّسَآءٍ عَسٰۤى اَنْ یَّكُنَّ خَیْرًا مِّنْهُنَّ١ۚ وَ لَا تَلْمِزُوْۤا اَنْفُسَكُمْ وَ لَا تَنَابَزُوْا بِالْاَلْقَابِ١ؕ بِئْسَ الِاسْمُ الْفُسُوْقُ بَعْدَ الْاِیْمَانِ١ۚ وَ مَنْ لَّمْ یَتُبْ فَاُولٰٓئِكَ هُمُ الظّٰلِمُوْنَ

(ইয়া আইয়ুহাল্লাযীনা আ-মানূলা ইয়াছখার কাওমুম মিন কাওমিন ‘আছাআই ইয়াকূনূ খাইরামমিনহুম ওয়ালা নিছাউম মিননিছাইন 'আছাআই ইয়াকুন্না খাইরাম মিনহুন্না ওয়ালা তালমিঝুআনফুছাকুম ওয়ালা তানা-বাঝুবিলআলকা-ব বি'ছাল ইছমুল ফুছূকুবা'দাল ঈমা-নি ওয়া মাল্লাম ইয়াতুব ফাউলাইকা হুমুজ্জা-লিমূন)

('হে ঈমানদারগণ! কোনো সম্প্রদায় যেন অপর সম্প্রদায়কে বিদ্রুপ না করে, হতে পারে তারা বিদ্রুপকারীদের চেয়ে উত্তম। কোনো নারীও যেন অন্য নারীকে বিদ্রুপ না করে; হতে পারে তারা বিদ্রুপকারীদের চেয়েও উত্তম। আর তোমরা একে অপরের নিন্দা করো না এবং মন্দ উপনামে ডেকো না। ঈমানের পর মন্দ নামে ডাকা কতই না নিকৃষ্ট! আর যারা তওবা করে না, তারাই তো জালিম।' (সূরা হুজুরাত: ১১) 

পরের আয়াতে ইরশাদ হয়েছে-

یٰۤاَیُّهَا الَّذِیْنَ اٰمَنُوا اجْتَنِبُوْا كَثِیْرًا مِّنَ الظَّنِّ١٘ اِنَّ بَعْضَ الظَّنِّ اِثْمٌ وَّ لَا تَجَسَّسُوْا وَ لَا یَغْتَبْ بَّعْضُكُمْ بَعْضًا١ؕ اَیُحِبُّ اَحَدُكُمْ اَنْ یَّاْكُلَ لَحْمَ اَخِیْهِ مَیْتًا فَكَرِهْتُمُوْهُ١ؕ وَ اتَّقُوا اللّٰهَ١ؕ اِنَّ اللّٰهَ تَوَّابٌ رَّحِیْمٌ

(ইয়াআইয়ুহাল্লাযীনা আ মানুজতানিবু কাছীরাম মিনাজ্জান্নি ইন্না বা'দাজ্জান্নি ইছমুওঁ ওয়ালা তাজাছছাছূওয়ালা-ইয়াছতাব বা’দুকুম বা'দান আইউহিব্বু আহাদুকুম আই ইয়া'কুলা লাহমা আখীহি মাইতান ফাকারিহতুমূহু ওয়াত্তাকুল্লা-হা ইন্নাল্লা-হা তাওওয়া-বুর রাহীম)

'হে মুমিনগণ! অধিক অনুমান থেকে বেঁচে থাকো। নিশ্চয় কোনো কোনো অনুমান গুনাহ। তোমরা কারও গোপন ত্রুটির অনুসন্ধানে লেগে পড়ো না এবং একে অন্যের গিবত করো না। তোমাদের মধ্যে কেউ কি তার মৃত ভাইয়ের গোশত খেতে পছন্দ করবে? এটাকে তো তোমরা ঘৃণাই করে থাকো। তোমরা আল্লাহকে ভয় করো। নিশ্চয়ই আল্লাহ তওবা কবুলকারী, পরম দয়ালু।” (সূরা হুজুরাত: ১২)

উপরিউক্ত আয়াত দুটোতে আল্লাহ তায়ালা কয়েকটি নেতিবাচক গুণের কথা বলেছেন।

• অন্যের নিন্দা করা
• মন্দ নামে ডাকা
• মন্দ ধারণা করা
• অন্যের গোপন বিষয়ে পেছনে লাগা 
• গিবত করা।

‘সুখরিয়্যাহ' তথা বিদ্রুপ করার অর্থ কেবল কথার দ্বারা হাসি-তামাসা নয়; বরং কারও কোনো কাজের ব্যঙ্গাত্মক অভিনয় করা, তার প্রতি ব্যঙ্গাত্মক ইঙ্গিতসূচক কথা বলা, কাউকে তুচ্ছজ্ঞান করা, কাউকে অন্যের সামনে হেয় করা, তার কথা-কাজ-চেহারা বা পোশাক নিয়ে হাসাহাসি করা অথবা তার কোনো ত্রুটির দিকে এমনভাবে দৃষ্টি আকর্ষণ করা, যাতে অন্যদের হাসি পায় এই সবগুলোকেই বোঝায়। অর্থাৎ Putting down someone in any way or to scoff at someone-এ সবই হাসি-তামাশার অন্তর্ভুক্ত। মূল বিষয় হলো কেউ যেন কোনোভাবেই কাউকে উপহাস ও হাসি-তামাশার লক্ষ্য না বানায়। কারণ, এ ধরনের হাসি-তামাশা ও ঠাট্টার পেছনে নিশ্চিতভাবে নিজের বড়োত্ব প্রদর্শন এবং অপরকে অপমানিত ও হেয় করে দেখানোর মনোবৃত্তি কার্যকর থাকে।

আমাদের মাঝে অনেকেরই উচ্চারণে জড়তা থাকে। কেউ-বা ভুল ও অশুদ্ধ শব্দ প্রয়োগ করে, আর তখনই আমরা হেসে উঠি। তা নিয়ে উপহাস করি। আবার কেউ হয়তো একটু খাটো অথবা মোটা অথবা কারও চুল হয়তো একটু কোঁকড়ানো অথবা অন্য যেকোনো কিছু! আমরা এসব নিয়ে কথা বলি, তাকে ছোটো করার চেষ্টা করি। এগুলো খুবই নিন্দিত কাজ। এ সবই নিষিদ্ধ। বিশেষ করে কারও আকৃতি বা শারীরিক গঠন নিয়ে কাউকে ব্যঙ্গ করা সরাসরি স্বয়ং আল্লাহ তায়ালাকে ব্যঙ্গ করার শামিল। কারণ, কারও আকৃতি বা শারীরিক গঠন তার নিজের আয়ত্তাধীন নয় বরং আল্লাহ তায়ালাই তাকে এভাবে সৃষ্টি করেছেন। প্রত্যেকের আকৃতি নির্ধারণের সুযোগ যদি আল্লাহ তায়ালা প্রত্যেকের হাতে ছেড়ে দিতেন, তাহলে প্রত্যেকেই তার নিজেকে সবচেয়ে নিখুঁত, সবচেয়ে সুন্দর আর হ্যান্ডসাম করে তৈরি করত। কিন্তু এই ক্ষমতা আল্লাহ তায়ালা কাউকে দেননি।

আবদুল্লাহ ইবনে মাসউদ (রাযিঃ) -এর পায়ের নলা ছিল খুব চিকন। একবার তিনি রাসূল (সাঃ) -এর জন্য মিসওয়াকের ডাল ভেঙে আনতে একটি গাছের ওপর উঠলেন। বাতাসে তাঁর পায়ের অংশ প্রকাশ হয়ে গেল। সবাই সেটা দেখে হেসে উঠল। রাসূল (সাঃ) এটা খুব অপছন্দ করলেন। তিনি বললেন "তোমরা তাঁর পা দেখে হাসছ? যাঁর হাতে আমার প্রাণ, তাঁর কসম! এই পা দুটোর ওজন মিজানের পাল্লায় উহুদ পাহাড়ের চেয়েও বেশি!’ (মুসনাদে আহমাদ: ৩৯৯১)

আয়িশা (রাযিঃ) একবার বিশ্বনবির আরেক স্ত্রী সাফিয়া বিনতে হুয়াই (রাযিঃ)-এর শারীরিক গঠন নিয়ে একটি মন্তব্য করেছিলেন। তিনি বলেছিলেন—'সাফিয়া খাটো আকৃতির। রাসূল (সাঃ) এটা খুব অপছন্দ করলেন। তিনি বললেন—'হে আয়িশা! তুমি এমন একটি কথা বলেছ, যে কথাটিকে লোহিত সাগরের পানিতে মিশিয়ে দিলে তা পুরো সাগরের পানিকেও কলুষিত করে ফেলবে।' (সুনানে আবু দাউদ ৪৮৭৫)

অন্যের নিন্দা করাঃ
এখানে নিন্দা বোঝাতে (লামাজা) শব্দ ব্যবহার করা হয়েছে। শব্দটির মধ্যে নিন্দা, বিদ্রুপ ও কুৎসা ছাড়াও আরও কিছু অর্থ নিহিত রয়েছে। ইংরেজিতে Insult Defame, Ridicule, Finding another people's fault. যেমন কারও প্রতি অপবাদ আরোপ করা, খুঁত বের করা, অন্যের বদনাম করা, অন্যের দোষ ধরা, খোলাখুলি বা গোপনে অথবা ইশারা-ইঙ্গিতে কাউকে তিরস্কারের লক্ষ্য বানানো—সবই এর অন্তর্ভুক্ত। এসব কাজ যেহেতু পারস্পরিক সম্পর্ক নষ্ট এবং সমাজে বিপর্যয় সৃষ্টি করে, তাই এগুলোকে হারাম করা হয়েছে।

আমরা অনেকে অন্যকে নিয়ে ব্যস্ত থাকতে পছন্দ করি। নিজের সমালোচনা যে করতে পারে, সেই সর্বাপেক্ষা বুদ্ধিমান। আপনি কার বদনাম করেন? কাকে গালি দেন? হয়তো-বা সে আল্লাহর কাছে আপনার চেয়েও বেশি প্রিয়।

ইংরেজি প্রবাদে বলা হয়-
Small minds discuss people. ছোটো মনের মানুষ অন্যকে নিয়ে কথা বলে।

Average minds discuss events. গড়পড়তার মানুষ ঘটনা নিয়ে কথা বলে।

Great minds discuss ideas. They generate ideas to make a better society. বিশাল মনের মানুষ আইডিয়া নিয়ে কথা বলে। তারা উন্নত সমাজ গড়তে আইডিয়া তৈরি করে।

দেখুন, ব্যাপারটা কত অদ্ভুত! আল্লাহ বলেন- 'অন্যের দোষ খুঁজো না।' আর আমরা সারাদিন অন্যের দোষ খুঁজতেই ব্যস্ত থাকি। মানুষ সর্বদা অন্যের সমস্যা খুঁজে বেড়ায়, কিন্তু একবারের জন্যও নিজের দিকে তাকিয়ে দেখে না তার মধ্যে কী কী সমস্যা রয়েছে!

মহান আল্লাহ বলেন- 

وَیْلٌ لِّكُلِّ هُمَزَةٍ لُّمَزَةِۙ

বহু দুঃখ আছে সেই ব্যক্তির, যে পেছনে অন্যের বদনাম (এবং) মুখের ওপর নিন্দা করতে অভ্যস্ত।' (সূরা হুমাজাহ: ০১)

মনে রাখবেন, আল্লাহর দেওয়া আপনার জন্য সবচেয়ে দামি উপহার হলো “সময়” সময়কে কাজে লাগান। অন্যের দোষ খোঁজাখুঁজিতে তা নষ্ট করবেন না। নিজের দোষ খুঁজুন। নিজেকে উন্নত করুন।

মন্দ নামে ডাকাঃ
আমাদের সমাজে কেউ কালো হলে তাকে সাধারণত 'কালু' নামে ডাকা হয়। কেউ মোটা হলে ‘মটু’ ‘পেটো' ইত্যাদি তাচ্ছিল্যকর নামে ডাকা হয়। কেউ চিকন লিকলিকে হলে তাকে বলা হয় 'চিকনা', 'পাটকাঠি'। কারও দেহের গঠন ও শরীরের অবয়ব নিয়ে এভাবে উপহাস করা ইসলাম সমর্থন করে না। কারণ, সবকিছুই আল্লাহর সৃষ্টি। যে কালো হয়েছে, সে আল্লাহর ইচ্ছায় হয়েছে সেখানে তার কোনো হাত নেই। সুতরাং এসব নিয়ে অবজ্ঞা করার অধিকারও আমাদের নেই। এসব নিয়ে মন্তব্য করলে আল্লাহর সৃষ্টির ওপর মন্তব্য করা হয়।

আল্লাহ নিষেধ করেন, কাউকে যেন মন্দ নামে ডাকা না হয়। কারও বাবা যদি চোর থাকে, তাকে ‘চোরের বাচ্চা চোর' বলবেন না। তার বাবা চোর হতে। পারে, কিন্তু সে তো চোর না। ইসলামে নামটা খুবই গুরুত্বপূর্ণ। সুতরাং যার যে নাম, তাকে সে নামেই ডাকা উচিত।

বাবা-মা আদর করে ইসলামের প্রথম খলিফার সাথে মিলিয়ে ছেলের নাম রেখেছে আবু বকর। সমাজের অনেকেই তাকে ডাকে ‘বক্কইর্যা’ বলে! বাবা-মা নাম রেখেছে আবদুল কুদ্দুস, সমাজের লোকেরা ডাকে 'কুদ্দুইসস্যা' (আসতাগফিরু এ কেমন তুচ্ছ-তাচ্ছিল্য! বাবা-মা নাম রেখেছেন ইসলামের প্রথম তির নিক্ষেপকারী সাহাবির নামে 'ওয়াক্কাস', লোকেরা তাকে ডাকে 'আক্কাইসস্যা' বলে!

কেউ যদি আপনার নাম বিকৃত করে ডাকে, কেমন লাগবে? নিশ্চয় ভালো লাগার কথা নয়। তাহলে আপনি কেন অন্যের নাম বিকৃত করে ডাকছেন? এমনটা কিছুতেই করা যাবে না। প্রত্যেকের কাছে নিজের নামটা বড়ো পছন্দের, বড়ো আদরের। বড়ো যত্নের। কারণ, এ নামেই তাকে সম্বোধন করা হয় এবং এ নামটাই তার প্রাথমিক পরিচয় বহন করে। তাই অন্যের ভালোবাসা, আবেগকে গুরুত্ব দিন।

অনেক সময় আমরা ভালো নাম বা উপাধিকেও খারাপ অর্থে ব্যবহার করি। যেমন: কাউকে বললাম পণ্ডিত বা বুদ্ধিজীবী, কিন্তু সে মূলত পণ্ডিত বা বুদ্ধিজীবী নয়—এটাও একধরনের বিদ্রুপ (Irony)।

সহজ কোথায়, প্রত্যেকে তার নিজের নামটা যে শব্দে শুনতে পছন্দ করে, তাকে সে নামেই ডাকুন। এটাই ইসলামি শিষ্টাচার ।

মন্দ ধারণা করাঃ
সব প্রকারের ধারণা করা গুনাহ নয়; বরং এমন কিছু ধারণা আছে যেগুলো পোষণ করা উত্তম। যেমন আল্লাহ্, রাসূল ও ঈমানদারদের ব্যাপারে সুধারণা পোষণ করা। এ ছাড়াও যাদের সাথে নিত্যদিন উঠাবসা হয়, তাদের ব্যাপারেও সুধারণা পোষণ করা উত্তম। তা ছাড়া বিচার প্রক্রিয়ায় প্রবল ধারণার ওপর ভিত্তি করে কখনো কখনো রায় দিতে হয়—এটাও গুনাহ নয়।

কিন্তু এসব ক্ষেত্র ছাড়া কারও ব্যাপারে প্রয়োজনে-অপ্রয়োজনে ধারণা পোষণ করা গুনাহ। বিনা কারণে কারও প্রতি খারাপ ধারণা পোষণ করা কিংবা অন্যদের ব্যাপারে মতস্থির করার সময় খারাপ ধারণার নিয়ে শুরু করা কিংবা এমন লোকদের ব্যাপারে খারাপ ধারণা পোষণ করা যাদের বাহ্যিক অবস্থা তাদের সৎ ও ভদ্র হওয়ার প্রমাণ দেয়। অনুরূপভাবে কোনো ব্যক্তির কোনো কথা বা কাজে যদি ভালো ও মন্দ ও উভয়ের সমান সম্ভাবনা থাকে, অথচ খারাপ ধারণার বশবর্তী হয়ে আমরা যদি তা খারাপ হিসেবেই ধরে নিই, তাহলে তা শুনাহের কাজ বলে গণ্য হবে।

যেমন: ধরুন, কোনো সৎ ও ভদ্র লোক মাহফিল থেকে চলে যাওয়ার সময় নিজের জুতার পরিবর্তে অন্য কারও জুতা উঠিয়ে নিলেন। আমরা যদি এখন ধরে নিই—জুতা চুরি করার উদ্দেশ্যেই তিনি এ কাজ করেছেন, তাহলে তা সুধারণা হবে না। কারণ, তার ভুলেও এমনটা হতে পারে। ভালো সম্ভাবনার দিকটি বাদ দিয়ে খারাপ সম্ভাবনার দিকটি গ্রহণ করার কারণ হলো—ধারণা।

এজন্যই অনুমাননির্ভর কথা বলতে আল্লাহ নিষেধ করেছেন, কিন্তু আমরা এই কাজটাই বেশি বেশি করি! এভাবে কথা বলা হলো কবিরা গুনাহ। কারণ, বেশিরভাগ অনুমাননির্ভর কথাগুলো সঠিক হয় না। নিশ্চয় আন্দাজ আর অনুমান কখনো সত্যের বিকল্প হতে পারে না।

বিশ্বনবি (সাঃ) বলেন—
‘তোমরা খারাপ ধারণা থেকে বেঁচে থাকো। কেননা, খারাপ ধারণাপ্রসূত বিষয় সর্বাপেক্ষা মিথ্যা।' (সহিহ মুসলিম: ৬৪৩০)

সাইয়্যিদুনা উমর (রাযিঃ) বলতেন-
‘একজন মুসলিমের অন্য আরেকজন মুসলিমের কথাকে খারাপ মনে করা কিছুতেই উচিত নয়। মুসলিমের উচিত, খারাপ ধারণার পরিবর্তে ভালো ধারণা পোষণ করার চেষ্টা করা।' (আল তামহিদ: ১৮/২০)

আপনার যদি কারও ব্যাপারে ধারণা করতেই হয়, তাহলে ভালো ধারণা করুন। যেখানে অর্ধেক অর্ধেক সম্ভবনা আছে, সেখানে ইতিবাচক ধারণাটিকে গ্রহণ করুণ। আপনি দেখলেন, এক বাড়িতে পুলিশ ঢুকছে। পুলিশ ঢুকতে দেখে আপনি পুরো গ্রামকে জানিয়ে দিলেন—'ওই বাড়িতে মারামারি হইছে, ইয়াবা ধরতে এসেছে' অথবা 'চোরাকারবারি ধরতে আসছে'—এমনটি ঠিক নয়। হতে পারে, ওই বাড়ির কেউ অসুস্থ। পুলিশ তার অসুস্থ আত্মীয়কে দেখতে এসেছে। আবার পাসপোর্টের ভ্যারিফিকেশনের জন্যও পুলিশ আসতে পারে; অথচ আপনি আন্দাজের বসে পুরো এলাকায় ভুল তথ্য ছড়িয়ে দিলেন।

আপনার বন্ধুকে রিকশায় এক মেয়ের সাথে দেখে কানাঘুষা শুরু করলেন। হতেও তো পারে, মেয়েটা তার বোন বা খালা। কিন্তু আপনি ধারণা করে গুনাহ কামিয়েছেন। কারও ঠোঁট কালো দেখলেই বলা হয়, সে সিগারেট খায়; অথচ সে জীবনে কোনোদিন সিগারেট ছুঁয়েও দেখেনি। সিগারেট না খেলেও তো অনেকের ঠোঁট কালো হতে পারে। আপনাকে আন্দাজে কথা বলতে কে বলেছে? What might appear in our eyes as real, may not always be true. Perhaps, there are some hidden realities that we are totally unaware of.

অন্যের গোপন বিষয়ের পেছনে লাগাঃ
এরপর আল্লাহ তায়ালা বলেছেন—'গোয়েন্দাগিরি করো না। অনেকেই গোয়েন্দাগিরি করে, অন্যের গোপনীয় বিষয় খোঁজাখুঁজি করে। অন্যের জীবন নিয়ে আমাদের অনেকেরই কৌতূহলের মাত্রাটা খুব বেশি। খুঁটিয়ে খুঁটিয়ে কারও ব্যক্তিগত ব্যাপারে নাক না গলালে যেন পেটের ভাতই হজম হতে চায় না। অন্যের জীবনের ব্যক্তিগত জায়গাগুলো নিয়ে নিঃসংকোচে আমরা প্রায়ই হুটহাট মন্তব্য বা প্রশ্ন করে বসি। যেমন—'আপনার বেতন কত?’ ‘বাচ্চা নিচ্ছেন না কেন?’ ‘ভাবি, শুনলাম আপনাদের নাকি ডিভোর্স হয়ে যাচ্ছে?'

কারও সাথে অত্যন্ত ঘনিষ্ঠ না হয়ে যে এই ধরনের প্রশ্নগুলো করা যায় না সেই সেন্সটাও আমাদের অনেকের নেই। অন্যের দোষ, ত্রুটি-বিচ্যুতি কিংবা ব্যক্তিগত বিষয় উদ্ধার করতে পারাটাকে আমরা বিরাট সফলতা মনে করি। এমনটা করবেন না। পারলে অন্যের দোষ ঢেকে রাখুন। অন্যের দোষ ঢেকে রাখলে আল্লাহও আপনার দোষ ঢেকে রাখবেন।

বিশ্বনবি (সাঃ) বলেন—
‘যে লোক কোনো মুসলিমের দোষ-ত্রুটি লুকিয়ে রাখবে, আল্লাহ দুনিয়া ও আখিরাতে তার দোষ-ত্রুটি লুকিয়ে রাখবেন। (সহিহ মুসলিম: ৬৭৪৬)’

অন্যের ব্যক্তিগত ব্যাপারে নাক গলাবেন না। অনেকেই আছেন যারা অন্যের পারিবারিক জীবন নিয়ে গোয়েন্দাগিরি করেন। এটা ঠিক না। কারও ব্যক্তিগত চিঠি বা মোবাইলের ম্যাসেজ চুরি করে পড়বেন না। আড়ি পেতে দুজনের কথোপকথন শোনার চেষ্টা করবেন না। কারও মোবাইলের গ্যালারিতে ঢুকে তার ব্যক্তিগত ছবি দেখবেন না। কারও ফেসবুক আইডিতে ঢুঁ মেরে দেখার কৌতূহল দমন করুন। এসব অশালীন, অমার্জিত অপরাধ! Everyone has personal space & no one should interfere someone's personal world.

গিবত করাঃ
সবশেষে আল্লাহ বলেন—'একে অন্যের গিবত করো না।' গিবত সৎকর্মকে ধ্বংস করে দেয়। বর্তমানে আমাদের অবস্থা এতটাই করুণ, কি আলিম সমাজ, কি সাধারণ মানুষ—সবাই এতে লিপ্ত। অফিস, বাজার কিংবা রাস্তাঘাটে গিবত বা পরনিন্দার চর্চা হয় হরহামেশা। অত্যন্ত দুঃখের কথা হলো, আল্লাহর ঘর মসজিদও এ অত্যাচার থেকে রেহাই পাচ্ছে না। আমাদের নৈতিকতার এতই অবক্ষয় হয়েছে, নামাজ শেষে মসজিদে বসেও আমরা অপর মুসল্লিকে নিয়ে গিবত চর্চা করছি! অন্যের আড়ালে তাকে নিয়ে হাসাহাসি, মন্দ কথা বা দোষ চর্চা করছি। ধীরে ধীরে এগুলো আমাদের কাছে স্বাভাবিক বিষয় হয়ে গেছে। আল্লাহ আমাদের এমন গুনাহ ও পাপাচার থেকে রক্ষা করুন। এটা এতই জঘন্য ও বীভৎস কাজ যা সামাজিক শান্তি, শৃঙ্খলা ও ভারসাম্য সব নিঃশেষ করে দেয়। এজন্য গিবত করাকে মৃত ভাইয়ের গোশত খাওয়ার সাথে তুলনা দেওয়া হয়েছে। বিশ্বনবি (সাঃ) কে জিজ্ঞেস করা হলো—'গিবত কী?”

তিনি বললেন—'কারও ব্যাপারে তার অগোচরে এমন কিছু বলা, যা সে পছন্দ করে না।'

আবার বলা হলো—'তার মধ্যে যদি ওই ব্যাপারগুলো থাকে, তবুও কি গিবত হবে?”

তিনি বললেন—'যদি থাকে, তবেই তো গিবত করলে। আর যদি না থাকে, তাহলে তো তার ব্যাপারে মিথ্যা অপবাদ রটালে।' (জামে আত-তিরমিজি: ১৯৩৪)

আমাদের সমাজে তো এখন হালাল উপায়ে 'গিবত’ প্রচলিত আছে। কেউ কেউ কথার ফাঁকে বলে ওঠে—'বললে তো গিবত হয়ে যায়, তারপরও বলি!' না, প্রিয় ভাই ও বোনেরা! এমনটা করা যাবে না। বললে যদি গিবত হয়, তাহলে তা কিছুতেই বলা যাবে না। ওখানেই থেমে যেতে হবে। আল্লাহ আমাদের হেফাজত করুন। একবার নবিজি সাহাবিদের নিয়ে কোথাও যাচ্ছিলেন। পথিমধ্যে তিনি দুটি কবর দেখতে পেলেন। সেদিকে ইঙ্গিত করে তাঁদের বললেন—

‘নিঃসন্দেহে এই দুই কবরবাসীকে শাস্তি দেওয়া হচ্ছে এবং তাদের কোনো কঠিন অপরাধের জন্য শাস্তি দেওয়া হচ্ছে না। এদের একজনকে পেশাবের (অসতর্কতার কারণে শাস্তি অপরজনকে গিবত করার কারণে শাস্তি দেওয়া হচ্ছে।' (সুনানে ইবনে মাজাহ: ৩৪৯)

সূরা হুজুরাতের উল্লেখিত আয়াতগুলোতে মহান আল্লাহ তায়ালা মানুষের বিভিন্ন প্রকারের দোষগুলো অধিক গুরুত্ব দিয়ে আলোচনা করেছেন। ইসলামি সমাজের প্রতিচ্ছবি তুলে ধরেছেন। তার রূপ ও আঙ্গিক, আদল ও ব্যবস্থাপনা তুলে ধরেছেন। ইসলামি সমাজ সমতার নীতি, শোষণহীন মনোভাব, মানুষের নিরাপত্তা ও আবরুর সুরক্ষায় আপসহীন হবে। মানুষের মাঝে কোনো ভেদাভেদ ও বৈষম্য তৈরি করবে না। 
নিচের এই হাদিসটি যেন ইসলামি সমাজের সেই কাঙ্ক্ষিত প্রতিচ্ছবি তুলে ধরেছে। আবু হুরায়রা বর্ণনা করেন, রাসূলুল্লাহ (সাঃ) বলেছেন—

‘‘তোমরা কোনো বস্তু বা ব্যক্তি সম্পর্কে কুচিন্তা থেকে বেঁচে থাকো। কেননা, কুচিন্তা হলো সবচেয়ে মিথ্যা কথা। কারও খারাপ বা দোষের খবর জানার চেষ্টা করো না, গোয়েন্দাগিরি করো না। পরস্পরের মধ্যে হিংসা-বিদ্বেষ ও শত্রুতা পোষণ করো না। আর পরোক্ষ নিন্দাবাদে একে অপরের পেছনে লেগে থেকো না; বরং তোমরা সবাই আল্লাহর বান্দা, ভাই ভাই হয়ে থাকবে।’’ (সহিহ বুখারি: ৬৭২৪)

তৃতীয় অংশ (ঈমান অর্জনের ওপর)
এই সব মন্দ গুণাবলি এতটা নিপুণ ও নিখুঁতরূপে তুলে ধরার পেছনে মূল লক্ষ্য, মানুষের কাছে একটা বার্তা দেওয়া। আর তা হলো সাধারণভাবে ভালো-মন্দ নিরূপণের যেসব মাপকাঠি (Criteria) ব্যবহৃত হয়, তা সঠিক ও যথার্থ নয়। আল্লাহ প্রদত্ত মাপকাঠিই নিপুণ ও নিখুঁত। এই কথাগুলোই পরের আয়াতে বলা হয়েছে—যাতে মানবমণ্ডলী এসব মন্দ গুণাবলি বর্জন করে আল্লাহর বেঁধে দেওয়া মাপকাঠিতে উত্তীর্ণ হয়ে তাঁর প্রিয়ভাজন হতে পারে এবং শান্তিপূর্ণ একটি মানবিক সমাজ বিনির্মাণ করতে পারে।

অতঃপর আল্লাহ তায়ালা বললেন-

یٰۤاَیُّهَا النَّاسُ اِنَّا خَلَقْنٰكُمْ مِّنْ ذَكَرٍ وَّ اُنْثٰى وَ جَعَلْنٰكُمْ شُعُوْبًا وَّ قَبَآئِلَ لِتَعَارَفُوْا١ؕ اِنَّ اَكْرَمَكُمْ عِنْدَ اللّٰهِ اَتْقٰىكُمْ١ؕ اِنَّ اللّٰهَ عَلِیْمٌ خَبِیْرٌ

(ইয়াআইয়ুহান্না-ছুইন্না-খালাকনা কুম মিন যাকারিওঁ ওয়া উনছা ওয়া জা'আলনা-কুম শু'ঊবাওঁ ওয়া কাবাইলা লিতা'আ-রাফু ইন্না আকরামাকুম 'ইনদাল্লা-হি আতকা-কুম ইন্নাল্লা-হা ‘আলীমুন খাবীর)

'হে মানুষ! আমি তোমাদের সকলকে এক পুরুষ ও এক নারী হতে সৃষ্টি করেছি এবং তোমাদের বিভিন্ন জাতি ও গোত্রে বিভক্ত করেছি— যাতে তোমরা একে অন্যকে চিনতে পারো। প্রকৃতপক্ষে তোমাদের মধ্যে আল্লাহর কাছে সর্বাপক্ষো বেশি মর্যাদাবান সেই, যে তোমাদের মধ্যে সর্বাপেক্ষা বেশি মুত্তাকি। নিশ্চয়ই আল্লাহ সবকিছু জানেন, সবকিছু সম্পর্কে অবহিত।' (সূরা হুজুরাত: ১৩)

এই আয়াতে তিনটি বিষয় স্পষ্ট হয়।

একঃ পৃথিবীর সকল মানুষের জন্ম হয়েছে আদম-হাওয়া (আঃ) জুটি থেকে। তাই আদমসন্তান হিসেবে আমরা সবাই সমান।

দুইঃ মানবসমাজে নানা বৈচিত্র্য আছে, আর তা সমাজব্যবস্থাকে ভারসাম্যপূর্ণ এবং মানুষকে একে অপরের পরিপুরক করার জন্যই। এই বৈচিত্র্য কোনোভাবেই ভালো-মন্দ নির্ণয়ের মাপকাঠি নয়। কারণ, আমাদের জন্য আমাদের নিয়ন্ত্রণের বাইরে। আমরা নিজেদের ইচ্ছাধীন নই।

রাসূলুল্লাহ (সাঃ) তাঁর বিভিন্ন বক্তৃতা ও উক্তিতে এই বোধ ও ধারণা আরও স্পষ্টভাবে তুলে ধরেছেন। মক্কা বিজয়ের পর কাবার তাওয়াফকালে সবার উদ্দেশে রাসূল (সাঃ) বলেন-

‘সমস্ত প্রশংসা মহান আল্লাহর, তিনি জাহেলি দুরাচার ও অন্ধ অহমিকা দূর করেছেন। হে লোকেরা সাধারণত সমস্ত মানুষ দুই ধরনের। প্রথমত, নেককার ও পরহেজগার; যারা আল্লাহর দৃষ্টিতে মর্যাদার অধিকারী। দ্বিতীয়ত, পাপী ও দুরাচার; যারা আল্লাহর দৃষ্টিতে নিকৃষ্ট। এ ছাড়া সমস্ত মানুষই আদমসন্তান। আর আদম তো মাটির সৃষ্টি।' (জামে আত-তিরমিজি: ৩৯৫৫)

তিনঃ সাধারণত মানুষের মর্যাদা ও শ্রেষ্ঠত্ব লাভের মূল ভিত্তি হলো তাকওয়া বা আল্লাহভীরুতা; আল্লাহর বিধান অনুযায়ী মন্দ ও অকল্যাণ থেকে যোজন যোজন দূরে থাকা এবং কল্যাণের পথে দৃঢ় ও অবিচল থাকা। আল্লাহর কাছে মর্যাদাবান হওয়ার জন্য বংশমর্যাদা, পদমর্যাদা, দৈহিক অবয়ব ও বাহ্যিক সৌন্দর্যের কোনো মূল্য নেই। এগুলো গৌণ বিষয়। মুখ্য বিষয় হলো—ব্যক্তির নেক আমল, সদ্গুণ, সদাচার, উত্তম আচরণ, সর্বোপরি আল্লাহর আনুগত্য। আল্লাহর আনুগত্য ও রাসূলের অনুকরণ যার জীবনে নেই, উচ্চ বংশমর্যাদা, সুকুমার দেহাবয়ব ও ধন-সম্পদের প্রাচুর্য সত্ত্বেও ব্যক্তি নিকৃষ্ট ও ইতর।

তাই, গরিবের ওপর ধনীর কোনো সম্মান নেই। অনারবের ওপর আরবের কোনো শ্রেষ্ঠত্ব নেই। কালোর ওপর সাদার কোনো মর্যাদা নেই। সম্মান ও মর্যাদার একমাত্র মাপকাঠি হলো তাকওয়া তথা আল্লাহভীরুতা।

বিদায় হজের ঐতিহাসিক ভাষণে আল্লাহর রাসূল (সাঃ) বলেন-
“ওহে মানুষ। সন্দেহাতীতভাবে তোমাদের প্রতিপালক এক ও অদ্বিতীয়। কোনো অনারবের ওপর আরবের এবং আরবের ওপর অনারবের, কোনো কৃষ্ণাঙ্গের ওপর শ্বেতাঙ্গের এবং কোনো শ্বেতাঙ্গের ওপর কৃষ্ণাঙ্গের শ্রেষ্ঠত্ব নেই। শ্রেষ্ঠত্বের একমাত্র মাপকাঠি আল্লাহভীতি। তোমাদের মাঝে অত্যধিক আল্লাহভীরু ব্যক্তিই আল্লাহর কাছে সর্বাধিক মর্যাদাবান। বলো “আমি কি তোমাদের কাছে আল্লাহর বাণী পৌঁছে দিয়েছি?” সবাই একবাক্যে বলে উঠল— “অবশ্যই, হে আল্লাহর রাসূল!” তিনি বললেন- “তাহলে যারা এখানে উপস্থিত আছে, তারা যেন অনুপস্থিত লোকদের কাছে এ বাণী পৌঁছে দেয়।'' (আল বিদায়া ওয়ান নিহায়া, ইবনে কাসির, খণ্ড: ৫, পৃষ্ঠা: ১৯৮ ও ৩২০-৩৪২. ই. ফা. বা.)

একটি হাদিসে নবিজি বলেন—
'তোমরা সবাই আদমের সন্তান, আর আদমকে মাটি দিয়ে সৃষ্টি করা হয়েছে। লোকজন তাদের বাপ-দাদার নাম নিয়ে গর্ব করা থেকে নিবৃত হোক। তা না হলে আল্লাহর দৃষ্টিতে তারা নগণ্য কাঁট থেকেও নীচ বলে গণ্য হবে।' (জামে আত-তিরমিজি: ৩৯৫৫) 

অপর হাদিসে তিনি বলেন— 
আল্লাহ তায়ালা কিয়ামতের দিন তোমাদের বংশ ও আভিজাত্য সম্পর্কে জিজ্ঞাসা করবেন না। তোমাদের মধ্যে যে অধিক আল্লাহভীরু, সে-ই আল্লাহর কাছে সর্বাধিক মর্যাদার অধিকারী। (সহিহ বুখারি: ৪৬৮৯) 

আরও একটি হাদিসের ভাষ্য হচ্ছে- 
‘আল্লাহ তায়ালা তোমাদের চেহারা-আকৃতি ও সম্পদ দেখেন না: বরং তিনি তোমাদের অন্তরের বিশুদ্ধতা ও আমল দেখেন।’(মুসলিম: ২৫৬৪)

বংশ, বর্ণ, ভাষা, দেশ এবং জাতীয়তার গোঁড়ামি ও সংকীর্ণতা সৃষ্টির শুরু থেকেই মানুষকে বিভাজিত করেছে। প্রাচীনতম যুগ থেকে আজ পর্যন্ত প্রত্যেক যুগে মানুষ মানবতাকে উপেক্ষা করে তাদের চারপাশে কিছু ছোটো ছোটো বৃত্ত টেনেছে।

বিভেদের উঁচু প্রাচীর নির্মাণ করেছে। তৈরি করেছে শ্বেতাঙ্গ-কৃষ্ণাঙ্গ পার্থক্য, আরব-অনারব বিভাজন, ব্রাহ্মণ আর শুদ্রের মতো উঁচু-নীচু জাতপ্রথা। ইসলাম এসে বিভেদের এই দেয়াল ভেঙে চুরমার করে দিয়েছে। তৈরি করেছে সাম্য, মৈত্রী আর ভ্রাতৃত্বের সিসাঢালা প্রাচীর। যেখানে নেই কোনো ভেদাভেদ; নেই কোনো পার্থক্য। সবাই সমান। শ্রেষ্ঠত্ব নির্ধারিত হবে কেবল তাকওয়ার মানদণ্ডে। আল্লাহর চোখে সেরা, তো গোটা মানবকুলেই সেৱা ।

উপরিউক্ত আয়াতটি আমাদের যে সকল মৌল শিক্ষা দেয়।

• ইসলামে কোনো বৈষম্য নেই
• ইসলামে তাকওয়া ছাড়া কোনো শ্রেষ্ঠত্ব নেই।
• ইসলামে মানবিক সমতা।

শেষ পাঁচ আয়াতে ঈমানকে কেবল মৌখিক দাবিতেই সীমাবদ্ধ করা হয়নি; বরং সরল মনে আল্লাহ ও তাঁর রাসূলকে মানা, কার্যত অনুগত হয়ে থাকা এবং প্রকৃত ঈমান অর্জনের উপায় নিয়ে আলোচনা হয়েছে। এ ছাড়াও এই ব্যাপারে গুরুত্বারোপ করা হয়েছে যে—শুধু মৌখিক ঈমান যথেষ্ট নয়; বরং অন্তরে তাকওয়া অবলম্বন করতে হবে, তবেই ঈমানের পূর্ণতা অর্জিত হবে।

মানুষ সমাজবদ্ধ জীব। সমাজেই তাকে বসবাস করতে হয়। মানুষের সাথেই তাকে পথ চলতে হয়। লেনদেন, আদান-প্রদান, নানা প্রয়োজন ও সমস্যা নিরসনে মানুষই মানুষের সহকর্মী, সহযোদ্ধা ও সময়-অসময়ের বন্ধু। মানুষের এই জীবনধারাকে, সামাজিক জীবনের পথচলাকে সহজ ও নির্বিঘ্ন করতে মানুষকে কিছু নিয়ম ও রীতিনীতি মেনে চলতে হয়; নীতি-নৈতিকতা ও শালীনতা বজায় রাখতে হয়। তবেই মানুষের জীবন সুন্দর ও ঝামেলামুক্ত হয়, সমাজে পারস্পরিক সৌহার্দ্য ও সম্প্রীতি প্রতিষ্ঠিত হয়। তেমনি কিছু নীতি নৈতিকতা, শিষ্টাচার ও শালীনতার কথাই এই সূরাতে আলোচিত হয়েছে। এই সূরার নৈতিক শিক্ষাগুলো যদি মানুষ গ্রহণ করে, তবে জীবন হয়ে উঠবে সৌহার্দ্যময় ও সুন্দর; পথচলা হবে নির্বিঘ্ন ও বিপদমুক্ত।

নৈতিক মানোন্নয়ন, পারস্পরিক সুসম্পর্ক, সামাজিক শান্তি-শৃঙ্খলা ও ভারসাম্য রক্ষায় সূরা হুজুরাতের প্রতিটি গাইডলাইন একটি মাইলফলক। সূরাটি মুসলমানদের করণীয় বিভিন্ন সদাচরণের ওপর বিস্তৃত (Comprehensive) আলোচনা করেছে, যা তাদের সামাজিক ব্যবস্থাকে সমুন্নত, সুসংহত ও সুরক্ষিত করে।

তাই আসুন, আমরা বেশি বেশি এই সূরাটি তিলাওয়াত করি এবং তার শিক্ষার আলোকে জীবন ও সমাজকে সাজাই।

