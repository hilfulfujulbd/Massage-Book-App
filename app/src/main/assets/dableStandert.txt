চরিত্রের বেশ কিছু ধরন দৃশ্যমান। ইতিবাচক কিংবা নেতিবাচক চরিত্র দিয়েই মানবসত্তাকে মূল্যায়ন করা হয়। তবে দুনিয়াতে সবচেয়ে ঘৃণিত চরিত্র—নিফাকি তথা কপটতা। একজন মুনাফিকের চেয়ে ঘৃণিত ব্যক্তি আল্লাহ তায়ালার দুনিয়ায় আর কেউ নেই। মুনাফিক মানেই দ্বিমুখী চরিত্রের বর্ণচোরা লোক। প্রতারক শ্রেণির এই লোকগুলো সমাজ, দেশ ও রাষ্ট্রের ঘোরতর শত্রু।

পৃথিবীর ইতিহাসে সর্বদাই এদের উপস্থিতি ছিল। স্থান, কাল ও সময় ভেদে এদের চেহারা বদলালেও চরিত্র এক ও অভিন্ন। ওপরে বন্ধু সেজে ভেতরে ক্ষতি সাধনে হীন কর্মেই এরা লিপ্ত থাকে সব সময়। ইসলামের ইতিহাসেও এমন গোপন শত্রু ছিল, যারা ইসলাম ও মুসলিমদের সবচেয়ে মারাত্মক ক্ষতি সাধন করেছে। এদের মুখে মধু আর অন্তরে বিষ। এরা গিরগিটির মতো ক্ষণে ক্ষণে রং বদলায়। ফলে এদের চেনা বড়ো দায়। ‘মুনাফিক' আরবি শব্দ। ইংরেজিতে বলে Hypocrite। উৎপত্তিগতভাবে মুনাফিক শব্দটি 'আন-নিফাক' শব্দ হতে এসেছে। আন-নিফাক শব্দটি এসেছে ‘নাফাকা' শব্দ হতে। নাফাকা শব্দের বাংলা অর্থ সুরঙ্গ (Tunnel)। সাধারণত প্রত্যেক সুরঙ্গের দুই প্রান্তে দুটি মুখ থাকে। তেমনই মুনাফিকও হলো দুই মুখওয়ালা বা দ্বিমুখী নীতিওয়ালা ব্যক্তি (Two Faced Personality। মুনাফিকরা দুই দলের কাছে গিয়ে দুই রকম কথা বলে। দুই দলের কাছে দুই রকম চেহারা নিয়ে হাজির হয়। যখন যার কাছে যায়, তখন তার পক্ষে কথা বলে। মহামহিম আল্লাহ রাব্বুল আলামিন কুরআনুল কারিমে তাদের এই Double Standard-এর ব্যাপারে বলেছেন-

وَ اِذَا لَقُوا الَّذِیْنَ اٰمَنُوْا قَالُوْۤا اٰمَنَّا١ۖۚ وَ اِذَا خَلَوْا اِلٰى شَیٰطِیْنِهِمْ١ۙ قَالُوْۤا اِنَّا مَعَكُمْ١ۙ اِنَّمَا نَحْنُ مُسْتَهْزِءُوْنَ

(ওয়াইযা- লাকুল্লাযীনা আ মানূকা-লআ-মান্না-ওয়াইয়া খালাও ইলা-শাইয়াতীনিহিম কা লূইন্না- মা'আকুম ইন্নামা নাহনুমুছতাহঝিউন)

‘তারা যখন ঈমানদার লোকদের সঙ্গে মিলিত হয়, তখন বলে “আমরা ঈমান এনেছি।” কিন্তু শয়তানের সাথে একান্তে সাক্ষাতে বলে “মূলত আমরা তোমাদের সঙ্গেই আছি। আর তাদের (ঈমানদারদের) সঙ্গে আমরা শুধু ঠাট্টাই করি মাত্র।” (সূরা বাকারা: ১৪)

দ্বীন পালনের ক্ষেত্রেও মুনাফিকরা নিজেদের সুবিধামতো নীতি পরিবর্তন করে। নিজের জন্য যা সুবিধাজনক, শুধু সেগুলোই বেছে বেছে গ্রহণ করে। আবার নিজেদের স্বার্থে আঘাত এলে পাশ কাটিয়ে চলে। একই জিনিস নিজের বেলায় সত্য ও সঠিক, কিন্তু অন্যের বেলায় ভুল ও বেআইনি—এটাই হচ্ছে ডাবল স্ট্যান্ডার্ড বা দুমুখো নীতি। আল্লাহ সুবহানাহু ওয়া তায়ালা কুরআনুল কারিমে মুনাফিকদের ব্যাপারে মুসলিমদের সাবধান করতে অসংখ্য আয়াত নাজিল করেছেন। আল্লাহ বলেন-

وَ اِذَا قِیۡلَ لَهُمۡ تَعَالَوۡا اِلٰی مَاۤ اَنۡزَلَ اللّٰهُ وَ اِلَی الرَّسُوۡلِ رَاَیۡتَ الۡمُنٰفِقِیۡنَ یَصُدُّوۡنَ عَنۡکَ صُدُوۡدًا

‘‘তাদের যখন বলা হয়, আল্লাহ যা নাজিল করেছেন সেই দিকে আসো এবং রাসূলের নীতি গ্রহণ করো, তখন এ মুনাফিকদের দেখবেন—তারা আপনার নিকট আসতে ইতস্তত করছে এবং পাশ কাটিয়ে চলে যাচ্ছে।’’ (সূরা নিসা: ৬১)

মুনাফিককে দুই মুখওয়ালা বলার হেতু হচ্ছে- মরুভূমিতে একটি প্রাণী আছে, যার নাম ‘আন-নাফিকা' । এই প্রাণিটি তার ঘরে দুটি দরজা রাখে, যেন শত্রু একটি দরজা দিয়ে আক্রমণ চালালে বিকল্প দরজা দিয়ে সে পালাতে পারে। এই চরিত্রের প্রাণীর সাথে মিল থাকায় দুমুখো লোকদের বলা হয় মুনাফিক। এখান থেকে মুনাফিকের দ্বৈত চরিত্রের বিষয়টি স্পষ্ট হয়। মুনাফিক অর্থ দুই চরিত্র বা দ্বিমুখী নীতিওয়ালা মানুষ।

ইসলামের পরিভাষায় মুনাফিক ওই ব্যক্তি, যে অন্তরে কুফরি ও ইসলামবিরোধিতা রেখে মুখে ও প্রকাশ্যে ইসলামের কথা বলে এবং নিজেকে মুসলিম দাবি করে।

ইংরেজি ভাষায় লেখা আমার এক গবেষণা প্রবন্ধে মুনাফিকদের পরিচয় আমি যেভাবে তুলে ধরেছি, তার সারসংক্ষেপ-

"Basically, hypocrites are two faced people who maintain double standard and act as if they are pious believers, though they do not have faith in their hearts. Hypocrisy is loosely defined as putting up a false appearance that shows piousness in public but does not have faith in private. In matters of faith, it describes the sort of actions that are associated with pretending to accept the faith of Islam when a person actually does not. He does so in order to win favor with Muslims and to try to be accepted as one of them. They are the most dangerous enemies of Islam and Muslims.'

ইতিহাসের আয়নায় মুনাফিকদের আত্মপ্রকাশঃ

মুসলিমদের সুসময়ে মুনাফিকদের উত্থান শুরু হয়। বিশ্বনবির মাক্কি জীবনের ১৩ বছরে মুনাফিকদের কোনো অস্তিত্ব ছিল না। কারণ, মক্কায় নিজেকে মুসলিম হিসেবে পরিচয় দেওয়া ছিল অত্যন্ত ঝুঁকিপূর্ণ। কিন্তু মাদানি জীবনের ১০ বছর ছিল সম্পূর্ণ ভিন্ন। এ সময় মুসলিমদের ছোটো হলেও একটি ইসলামি রাষ্ট্র ছিল। মুসলিমরা স্বাধীনভাবে সবকিছু করতে পারত। আর এ সময়ই মুনাফিকদের উৎপত্তি ঘটে। তাই মাদানি যুগে নাজিলকৃত বেশিরভাগ সূরাতেই মুনাফিকদের ব্যাপারে কমবেশি আলোচনা করা হয়েছে। বিশেষ করে সূরা বাকারা, সূরা নিসা, সূরা তাওবা ও সূরা আহজাবে। তা ছাড়া স্বতন্ত্রভাবে সরাসরি তাদের নামেই ‘সূরা মুনাফিকুন' নামে একটি ছোটো সূরা কুরআনে স্থান পেয়েছে।

মূলত বদর যুদ্ধের পরপরই মদিনায় একটি নতুন গোষ্ঠীর আত্মপ্রকাশ ঘটে, যারা নিজেদের দ্বিমুখী নীতির কারণে মুনাফিক নামে পরিচিতি লাভ করে। নবি করিম (সাঃ) এর মাক্কি জীবনের শেষের দিকেই মুনাফিকির প্রাথমিক আলামতগুলো সুস্পষ্ট হতে শুরু করেছিল। এই সময়ের মুনাফিকদের একটি বিশেষ বৈশিষ্ট্য লক্ষ করা যায়। তারা ইসলামের সত্যতার বিষয়ে দ্বিমত পোষণ করত না;
বরং সত্যতা স্বীকার করে ঈমানের ঘোষণা দিত। কিন্তু এই ঘোষণার ফলে যেসব অনিবার্য বিপদ তাদের সামনে অপেক্ষা করছিল, অর্থাৎ যন্ত্রণা-লাঞ্ছনা ও নিপীড়ন-নির্যাতন ইত্যাদি। সেগুলোর মোকাবিলায় তারা ছিল একেবারেই অপ্রস্তুত ও নারাজ।

বদর যুদ্ধের পরপর মদিনায় মুনাফিক গোষ্ঠী আত্মপ্রকাশ করলেও মুনাফিকির প্রকাশ্য রূপ ধরা পরে উহুদের যুদ্ধে মুনাফিক সর্দার আবদুল্লাহ ইবনে উবাই যখন উহুদের যুদ্ধে অংশগ্রহণের জন্য বের হয়ে মাঝপথে তার ৩০০ জন সৈন্য নিয়ে মদিনায় ফিরে আসে। ঠিক তখন থেকেই মুনাফিকির আনুষ্ঠানিক প্রকাশ (Official Manifestation) ঘটে।

সূরা বাকারা নাজিলের সময় মুনাফিক গোষ্ঠীগুলোর আত্মপ্রকাশ শুরু হয়। তাই এই সুরায় তাদের আত্মপ্রকাশের প্রতি বেশি ইঙ্গিত করা হয়েছে। পরবর্তীকালে তাদের চরিত্র ও গতি-প্রকৃতি যতই সুস্পষ্ট হতে থাকল, আল্লাহ তায়ালা ততই অন্যান্য সূরাগুলোতে বিস্তারিতরূপে বিভিন্ন মুনাফিক গোষ্ঠীর সম্পর্কে আলোচনা করতে থাকলেন। মদিনায় হিজরতের পর মুসলিমদের ওপর একই সঙ্গে অনেকগুলো দায়িত্ব এসে পড়ে। একাধারে মদিনার সমাজ সংস্কার, ইসলামি দাওয়াতের প্রসার, চরম অর্থনৈতিক দৈন্যদশা থেকে মুক্তি এবং কুরাইশদের মোকাবিলাসহ চতুর্মুখী কর্ম সম্পাদন করতে হয়। এসবের সাথে ইহুদিদের ধূর্ততা কূটকৌশলের মুখোশ উন্মোচন এবং অন্যান্য গোত্রগুলোর হুমকি নতুন চ্যালেঞ্জ হয়ে দাঁড়ায়।

মুসলিমরা ছিল নিজেদের কাজে চরম ব্যস্ত। এরই মধ্যে মুনাফিকরা মুসলিমদের ভেতর থেকে আঘাত হানতে শুরু করে। এটা ছিল মুসলিমদের জন্য খুব ভয়ংকর রকমের ইন্টার্নাল থ্রেট। ক্রমশ মুনাফিকদের সম্পর্কে কুরআনে বিভিন্ন আয়াত নাজিল হতে থাকে। উন্মোচিত হতে থাকে তাদের চরিত্রের নানা দিক; কিন্তু মুনাফিকদের বিরুদ্ধে তেমন কোনো ডিরেক্ট পদক্ষেপ নেওয়া হচ্ছিল না। কারণ, মুসলিমরা বাহির সামলাতেই এতটাই ব্যস্ত ছিল, ভেতরের দিকে তাকানোর কোনো ফুরসতই ছিল না। তা ছাড়া রাসূল (সাঃ)  বাহ্যিক অবস্থা দেখে সবকিছু বিচার-বিবেচনা করতে বলেছিলেন।

উমর ফারুক (রাযিঃ) কয়েকবার তাদের শাস্তি দেওয়ার প্রস্তাব করেছিলেন, কিন্তু রাসূল (সাঃ) বলেছিলেন—'না, এটা করতে যেয়ো না। কারণ, তারা তো ঈমানের ঘোষণা দিয়েছে। অন্তরে ঈমান না থাকলেও আপাতদৃষ্টিতে তারা মুসলিম। 

তাই তাদের হত্যা করলে আরব গোত্রগুলো বলতে শুরু করবে “মুহাম্মাদ তাঁর নিজ অনুসারীদেরই হত্যা করছে।''' তাই মুনাফিকদের কূটচাল সম্পর্কে পূর্ণ জ্ঞাত থাকা সত্ত্বেও তাদের বিরুদ্ধে মুসলমানদের করার মতো তেমন কিছু ছিল না।

ষষ্ঠ হিজরিতে হুদাইবিয়ার সন্ধির পর কুরাইশদের সাথে দীর্ঘ যুদ্ধের একটা সাময়িক বিরতি ঘটে এবং বাইরের সমস্যাগুলোও কমতে শুরু করে। এই সময়ে মদিনায় মুনাফিকদের কদর্যতাও চরম রূপ ধারণ করে। তখন মুসলিমরা ঘরের সমস্যা সমাধানের প্রতি মনোযোগী হন। নবিজি তাদের বিরুদ্ধে অ্যাকশন শুরু করেন।

নবম হিজরিতে তাবুক যুদ্ধের প্রস্তুতির প্রাক্কালে নবিজি তালহা ইবনে উবায়দুল্লাহ (রাযিঃ) -কে সুওয়াইলিম নামক এক ইহুদির ঘরে আগুন লাগানোর নির্দেশ দেন। কারণ, সেখানে মুনাফিকদের একটি দল মুসলিমদের যুদ্ধে অংশগ্রহণ করা থেকে বিরত রাখার কৌশল নিয়ে গোপনে ষড়যন্ত্র করত। সবশেষে বিশ্বনবি তাবুক অভিযান থেকে ফিরে আসার পর আরও হার্ডলাইনে চলে যান।

মুসলিমদের মধ্যে বিভেদ সৃষ্টির লক্ষ্যে মুনাফিকরা একটি মসজিদ নির্মাণ করেছিল, যেখানে বসে তারা সকল ষড়যন্ত্রের নীলনকশা তৈরি করত। পবিত্র কুরআনে এ মসজিদটিকে 'মসজিদ-ই-ছিরার' বা ক্ষতিকর মসজিদ বলে আখ্যা দেওয়া হয়েছে। তাবুক যুদ্ধ থেকে ফিরে রাসূল (সাঃ) মুনাফিকদের নির্মিত মসজিদ-ই-দ্বিরার ভেঙে, জ্বালিয়ে দেওয়ার হুকুম দেন। এভাবে মুনাফিকদের আস্তানা লন্ডভন্ড হয়ে যায়। নবম হিজরির শেষের দিকে মুনাফিক সর্দার আবদুল্লাহ ইবনে উবাই ইবনে সুলুল মারা গেলে তারা ধীরে ধীরে দুর্বল ও ছত্রভঙ্গ হয়ে পরে।

তবে এই দলটি কখনোই চির বিলুপ্ত হয়নি। কারণ, তারা বর্ণচোরা ওপর দিয়ে ইসলাম প্রকাশ করে, কিন্তু ভেতর দিয়ে কুফরি লালন করে। খোলাফায়ে রাশেদিনের আমলে এবং তৎপরবর্তী সময়েও তাদের তৎপরতা লক্ষণীয়। যুগে যুগে ইসলাম প্রতিষ্ঠায় সবচেয়ে বড়ো বাধা ছিল এই দলটি।
তুলনামূলক বিচারে মুনাফিকের চেয়ে কাফির ভালো। কারণ, তাদের আমরা চিনি। তারা তাদের আইডেন্টিটি লুকায় না। মুনাফিকের চেয়ে মুশরিক ভালো। কারণ, তারা প্রকাশ্যেই শিরক করে। মুনাফিকের চেয়ে ইহুদি ভালো। কারণ, তারা ইসলামের প্রকাশ্য শত্রু। তাদের শত্রুতায় কোনো লুকোচুরি নেই।

কিন্তু মুনাফিক কারা—আমরা তা জানি না। কারণ, তারা ঈমানের ঘোষণা দেয়, কিন্তু অন্তরে কুফরকে লালন করে। আর অন্তরের অবস্থা সম্পর্কে জানার কোনো সুযোগ আমাদের নেই। কে না জানে প্রকাশ্য শত্রুর চেয়ে গোপন দুশমন বেশি ভয়ংকর।

বাহ্যিক দৃষ্টিতে মুনাফিকরা মুমিন। তারা আমাদের মতো নামাজ পড়ে, দাড়ি রাখে। আমাদের সাথেই তাদের উঠাবসা, কিন্তু তাদের হৃদয় ঈমানশূন্য। কোনো কাফির কখনো মুনাফিক হতে পারে না। কোনো মুশরিক কখনো মুনাফিক হতে পারে না। কোনো ইহুদিও কখনো মুনাফিক হতে পারে না। মুনাফিক হতে হলে মুসলিম হতে হয়। তাই এরা এত ভয়ংকর। এজন্যই মুনাফিকদের ব্যাপারে পবিত্র কুরআনে আল্লাহ তায়ালা আমাদের বারবার সতর্ক করেছেন।

মদিনায় সর্বসাকুল্যে মুনাফিক ছিল প্রায় ৩৭০ জন। ৩০০ জন পুরুষ এবং ৭০ জন নারী। নবিজি তাদের সবাইকে চিনতেন, কিন্তু কারও কাছে তাদের নাম প্রকাশ করতেন না। ইস্তেকালের আগে নবিজি মদিনার মুনাফিকদের তালিকা শুধু হুজাইফা ইবনুল ইয়ামান (রাযিঃ) এর কাছে প্রকাশ করেছিলেন। তিনি ছিলেন নবিজির সকল গোপন তথ্যের ধারক ও বাহক। উমর (রাযিঃ)  তাঁর খিলাফতকালে কেউ মারা গেলে ততক্ষণ পর্যন্ত তার জানাজায় যেতে চাইতেন না, যতক্ষণ না হুজাইফা ইবনুল ইয়ামান সেই জানাজায় অংশগ্রহণ করেন। হুজাইফা (রাযিঃ)  গেলে উমর ফারুক (রাযিঃ) সেই জানাজায় শরিক হতেন। কারণ, তিনি জানতেন, মদিনার মুনাফিকদের নামের তালিকা একমাত্র হুজাইফা ইবনুল ইয়ামান (রাযিঃ) এর কাছে সংরক্ষিত আছে। তাই হুজাইফা ইবনুল ইয়ামান যদি কারও জানাজায় শরিক হতেন, তখন এটা সুনিশ্চিতভাবে বোঝা যেত—মৃত লোকটি মুনাফিক নয়।

উমর ফারুক (রাযিঃ) একবার হুজাইফা ইবনুল ইয়ামান (রাযিঃ) এর কাছে গেলেন। তাঁকে বললেন—'হে হুজাইফা! আমি তোমাকে একটা প্রশ্ন করতে চাই। আগে বলো, আমাকে এর উত্তর জানাবে কি না?' হুজাইফা ইবনুল ইয়ামান (রাযিঃ) বললেন—'ইয়া আমিরুল মুমিনিন! এটা কেমন কথা যে আপনি কিছু জানতে চাইবেন, এর আমি উত্তর দেবো না! উমর ফারুক (রাযিঃ) বললেন—'একমাত্র তুমিই জানো, কারা মুনফাফিক। তুমি ছাড়া এটা আর কেউ জানে না। আমার জানতে বড্ড ইচ্ছে হচ্ছে, তোমার কাছে যে মুনাফিকদের তালিকা আছে, সেখানে আমার নাম আছে কি না? যদি থেকে থাকে, তাহলে মৃত্যুর আগে নিজেকে সংশোধন করে পরিপূর্ণ মুমিন হয়ে মরতে চাই। হুজাইফা বললেন—'জি না। আপনার নাম সেখানে নেই।'

কী করে উমর ফারুক (রাযিঃ) -এর নাম মুনাফিকদের তালিকায় থাকবে? যিনি দুনিয়াতে জান্নাতের সুসংবাদ পেয়েছেন। যাকে রাসূল (সাঃ) ‘ফারুক' তথা হক বাতিলের পার্থক্যকারী উপাধি দিয়েছেন। যার মর্যাদা বোঝাতে গিয়ে স্বয়ং রাসুল বলেছেন—'আমার পরে কেউ নবি হলে উমর নবি হতো।' এখানে Moral of the story হচ্ছে-উমর ফারুকের মতো এত বড়ো সম্মানিত সাহাবি নিফাকির ব্যাপারে চিন্তিত—'আমার কোনো কাজ মুনাফিকদের সাথে মিলে যাচ্ছে না তো! আমার অন্তরে নিফাকি বাসা বাঁধছে না তো!" তাহলে আমি, আপনি এবং আমরা কোন পর্যায়ে আছি। আমরা কি এ বিষয়ে আদৌ চিন্তিত?

মুনাফিকের প্রকারভেদঃ 
আমরা নিফাক ও মুনাফিকিকে মোটাদাগে দুই ভাগে ভাগ করতে পারি। 

১. বিশ্বাসগত মুনাফিকি
২. কর্মগত মুনাফিকি 

১. বিশ্বাসগত মুনাফিকিঃ বিশ্বাসগত মুনাফিকি হলো মূল কপটতা বা অন্তরে কুফরি রেখে নিজেকে মুসলিম দাবি করা বিশ্বাসগত মুনাফিকি। এ ধরনের মুনাফিকির কারণে মানুষ ইসলাম থেকে বের হয়ে যায়। এরা প্রকৃতপক্ষে আল্লাহর বিধানকে স্বীকার করে না, কিন্তু সুযোগ-সুবিধা লাভের আশায় কিংবা ইসলামের বৃহত্তর ক্ষতির লক্ষ্যে বাহ্যিকভাবে মুসলিম সাজার ভান করে। এই শ্রেণির নিফাকি তাদের ঈমান থেকে সম্পূর্ণরূপে খারিজ করে দেয়। আল্লাহ ক্ষমা না করলে এরা অবশ্যই পরকালে জাহান্নামে যাবে।

এই শ্রেণির মুনাফিকদের কপটতা সম্পর্কে কুরআনে বর্ণিত হয়েছে— 

اِنَّ الْمُنٰفِقِیْنَ فِی الدَّرْكِ الْاَسْفَلِ مِنَ النَّارِ١ۚ وَ لَنْ تَجِدَ لَهُمْ نَصِیْرًاۙ

‘‘নিশ্চিত জেনে রেখ, মুনাফিকরা জাহান্নামের সর্বনিম্ন স্তরে অবস্থান করবে এবং তোমরা তাদের জন্য কাউকে সাহায্যকারী হিসেবে পাবে না।’’ (সূরা নিসা: ১৪৫)

২. কর্মগত মুনাফিকিঃ কর্মগত মুনাফিকি (Minor Hypocrisy) বলতে ঈমানদারদের ওই শ্রেণিকে বোঝায়, যাদের অন্তরে ঈমান আছে আবার কাজকর্মের মাঝে মুনাফিকির কিছু বৈশিষ্ট্যও বিদ্যমান। তাদের মধ্যে অনেকে এ রকম আছে—যাদের ঈমান যাওয়া-আসার মাঝে দোদুল্যমান কিংবা তারা ঈমান আনলেও জাহেলি যুগের নীতিগুলোকে প্রাত্যহিক কাজকর্ম থেকে বাদ দিতে পারেনি। মূলকথা, এই শ্রেণির লোকদের মাঝে মুনাফিকদের অনেক বৈশিষ্ট্য থাকতে পারে, তবে তাদের মধ্যে ঈমানও আছে। এই শ্রেণির নিফাকি তাদের ঈমান থেকে খারিজ করে না।

মুনাফিক সরদার আবদুল্লাহ ইবনে উবাইঃ
আল্লাহর রাসূল (সাঃ) এর মাদানি জীবনটা ছিল ইসলামের স্বর্ণযুগ। প্রতিদিন কোনো না কোনো বিধানসংবলিত আয়াত নাজিল হচ্ছিল। মুসলিমরা সে বিধিবিধান আত্মস্থ করছিল। রাসূল (সাঃ) একটা একটা করে ইসলামের সামাজিক শিষ্টাচার Islamic Social Etiquette) সবাইকে শেখাচ্ছিলেন। ইসলামের পারিবারিক আইন, সামাজিক আইন, রাষ্ট্রীয় আইন—এভাবে সবকিছুই ঢেলে সাজানো হচ্ছিল। মুসলিমরা তখন নির্বিঘ্নে ইসলাম পালন করতে পারছিল।

অন্যদিকে মুসলিমদের শত্রুর সংখ্যা থেমে ছিল না; সেটাও দিনকে দিন বেড়েই চলছিল। বাইরের শত্রুদের মোকাবিলা করতে করতে তাঁরা ক্লান্ত হয়ে পড়েছিল। এই সুযোগে মুনাফিকরা মুসলিমদের ভেতরে অবস্থান করে ইসলামের বিরুদ্ধে গোয়েন্দাদের মতো কাজ করত। ফলে মুসলিমরা ব্যাপক ক্ষতির সম্মুখীন হচ্ছিল। আক্রমণকারী শত্রুদের দমনের জন্য পরিচালিত যুদ্ধের বিপক্ষে প্রচারণা, এমনকী যুদ্ধাগমনের মাঝপথে সৈন্যদলসহ ফিরে যাওয়ার মতো ঘৃণ্য কাজও তারা করেছিল।

বিশ্বাসগত মুনাফিকিতে লিপ্ত লোকেরা ষড়যন্ত্রের মাধ্যমে ইসলামের যাত্রাপথকে রুদ্ধ করে দেওয়ার দুরভিসন্ধিতে লিপ্ত ছিল। তাদের সরদার ছিল আবদুল্লাহ ইবনে উবাই। সিরাতগ্রন্থ ও ইতিহাসবিদদের বর্ণনা হতে বোঝা যায়, সে ছিল মদিনার খাজরাজ গোত্রের নেতা। নবিজির মদিনায় হিজরতের আগ মুহূর্তে মদিনার লোকজন আবদুল্লাহ ইবনে উবাইকে তাদের প্রধান নেতা বানানোর প্রস্তুতি নিচ্ছিল। কিন্তু বিশ্বনবি (সাঃ) এর আগমন উবাইয়ের রাজনৈতিক ভবিষ্যৎকে নষ্ট করে দেয়। 

মদিনায় তিনটি ইহুদি গোত্র (কাইনুকা, নাজির ও কুরায়জা) বসবাস করত। তাই মদিনার লোকজন আল্লাহ, ফেরেশতা, পরকাল ইত্যাদি ব্যাপারে আগে থেকেই অবগত ছিল। এমনকী আখেরি নবির আগমন, নবুয়তের আলামত সম্পর্কেও তাদের ধারণা ছিল। তাই তারা খুব সহজেই রাসূল (সাঃ) কে মেনে নিয়েছিল।

বিশ্বনবি মদিনায় আগমনের পর তাঁকে কেন্দ্র করে এখানে গড়ে উঠে মদিনাতুন্নবি বা নবির শহর—যার পূর্ব নাম ছিল ইয়াসরিব। আর আমরা এখন এই শহরকেই মদিনা মুনাওয়ারাহ নামে চিনি। সে সময় মদিনায় বিদ্যমান বিভিন্ন গোত্রের মাঝে দ্বন্দ্ব ছিল চরমে। আরবদের সংস্কৃতিই ছিল এমন। তুচ্ছ কারণে গোত্রে গোত্রে লড়াই, যুদ্ধ, খুনোখুনি, রক্তারক্তি ছিল তাদের কাছে ডাল-ভাত। কিন্তু নবিজির আগমনের মধ্য দিয়ে যুগ যুগ ধরে চলে আসা তাদের এই অন্তর্দ্বন্দ্ব মিটে যায়। আল্লাহ রাব্বুল আলামিন তাদের ওপর রহমে বারিধারা বর্ষণ করেন। মদিনার গোত্রগুলো পরস্পরের ঘোরতর শত্রু থেকে আবদ্ধ হয় পরম ভ্রাতৃত্বের বন্ধনে।

মহামহিম আল্লাহ মদিনাবাসীদের তাঁর অনুগ্রহের কথা স্মরণ করিয়ে দিয়ে বলেন—

وَ اعْتَصِمُوْا بِحَبْلِ اللّٰهِ جَمِیْعًا وَّ لَا تَفَرَّقُوْا١۪ وَ اذْكُرُوْا نِعْمَتَ اللّٰهِ عَلَیْكُمْ اِذْ كُنْتُمْ اَعْدَآءً فَاَلَّفَ بَیْنَ قُلُوْبِكُمْ فَاَصْبَحْتُمْ بِنِعْمَتِهٖۤ اِخْوَانًا١ۚ وَ كُنْتُمْ عَلٰى شَفَا حُفْرَةٍ مِّنَ النَّارِ فَاَنْقَذَكُمْ مِّنْهَا١ؕ كَذٰلِكَ یُبَیِّنُ اللّٰهُ لَكُمْ اٰیٰتِهٖ لَعَلَّكُمْ تَهْتَدُوْنَ

‘আল্লাহ তোমাদের প্রতি যে অনুগ্রহ করেছেন, সে কথা স্মরণ রেখ। তোমরা ছিলে পরস্পরের শত্রু, তিনি তোমাদের হৃদয়গুলো জুড়ে দিয়েছেন। ফলে তাঁর অনুগ্রহ ও মেহেরবানিতে তোমরা ভাই ভাই হয়ে গেছ। তোমরা একটি অগ্নিকুণ্ডের কিনারে দাঁড়িয়ে ছিলে। আল্লাহ সেখান থেকে তোমাদের বাঁচিয়ে নিয়েছেন। এভাবেই আল্লাহ তাঁর নিদর্শনসমূহ তোমাদের সামনে সুস্পষ্ট করে তোলেন।' (সূরা আলে ইমরান: ১০৩)

তবে বিশ্বনবি (সাঃ) এর আগমনে সবচেয়ে মর্মাহত হয় ওইসব লোক, যারা মদিনার নেতৃত্বে আসার প্রতীক্ষায় ছিল। কিন্তু তারা প্রকাশ্যে নবিজির বিরোধিতাও করতে পারছিল না। তাই মুনাফিকির পথ বেছে নিয়েছিল। এই মুনাফিকদের সরদার ছিল আবদুল্লাহ ইবনে উবাই—যাকে মদিনাবাসীরা নেতা হিসেবে মেনে নিয়েছিল; কেবল আনুষ্ঠানিকভাবে নেতৃত্বের আসনে আরোহণই বাকি ছিল।  

কুরআনের বিভিন্ন সূরায় মুনাফিকদের যে বর্ণনা দেওয়া হয়েছে, তা মূলত এই সকল মুনাফিকদেরই বর্ণনা। এবার আমরা মুনাফিকদের এই আলামতগুলো নিয়ে আলোচনা করব যাতে করে আমরা এসব আলামতগুলোর ব্যাপারে সতর্ক থাকতে পারি।

মুনাফিকের আলামতঃ 
রাসূলুল্লাহ (সাঃ) এর আমলে মুনাফিকদের বাহ্যিকভাবে দেখে আলাদা করা যেত না। তারা ছিল বাকি মুসলিমদের মতোই। সবার সাথে একই সমাজে চলাফেরা করত, নামাজ পড়ত, মসজিদে যেত। তবে বিশেষ বিশেষ কিছু মুহূর্তে আল্লাহ তাদের স্বরূপ উন্মোচন করে দিতেন। কুরআন ও হাদিসে আমরা তাদের কিছু আলামত দেখতে পাই।

হাদিসে এসেছে–আবদুল্লাহ ইবনে আমর (রাযিঃ) থেকে বর্ণিত, রাসূলুল্লাহ (সাঃ) বলেন- 

‘চারটি স্বভাব যার মধ্যে পুরোপুরি থাকবে, সে পুরোদস্তুর মুনাফিক। আর যার মধ্যে তার কোনো একটি থাকবে, তা পরিত্যাগ না করা পর্যন্ত তার মধ্যে মুনাফিকির একটি স্বভাব থাকবে। স্বভাব চারটি হচ্ছে-সে যখন কথা বলে, তখন মিথ্যা বলে। ওয়াদা করলে ভঙ্গ করে। চুক্তি করলে লঙ্ঘন করে এবং যখন ঝগড়া করে, তখন অশ্লীল গালিগালাজ করে।' (সহিহ বুখারি: ২৪৫৯)

এই হাদিস হতে মুনাফিকের চারটি বিশেষ আলামত পাওয়া যায়। এ ছাড়াও কুরআন ও সুন্নাহর আলোকে মুনাফিকের আরও বেশ কিছু আলামতের সাথে আমরা পরিচিত। ধারাবাহিকভাবে সেসব আলামত তুলে ধরা হচ্ছে মিথ্যা কথা বলাঃ মুনাফিকরা যেহেতু মুসলিম ছিল না এবং মুসলিম সমাজে ঈমানদার সাজার ভান করত, তাই বিভিন্ন পরিস্থিতি সামাল দেওয়ার জন্য তাদের মিথ্যা বলতেই হতো। মুখে ইসলামের কথা বললেও মূলত তাদের অন্তরে ছিল ইসলাম-বিদ্বেষ। তারা ছিল মিথ্যাবাদী।

আল্লাহ তায়ালা বলেন-

اِذَا جَآءَكَ الْمُنٰفِقُوْنَ قَالُوْا نَشْهَدُ اِنَّكَ لَرَسُوْلُ اللّٰهِ١ۘ وَ اللّٰهُ یَعْلَمُ اِنَّكَ لَرَسُوْلُهٗ١ؕ وَ اللّٰهُ یَشْهَدُ اِنَّ الْمُنٰفِقِیْنَ لَكٰذِبُوْنَۚ

‘‘যখন তোমার কাছে মুনাফিকরা আসে, তখন বলে আমরা সাক্ষ্য দিচ্ছি, নিশ্চয়ই আপনি আল্লাহর রাসূল আল্লাহ জানেন যে, অবশ্যই আপনি আল্লাহর রাসূল। আর আল্লাহ সাক্ষ্য দিচ্ছেন যে, অবশ্যই মুনাফিকরা মিথ্যাবাদী।’’ (সূরা মুনাফিকুন: ০১)

আল্লাহ মুনাফিকদের এক নম্বর আলামত বলেছেন তারা মিথ্যাবাদী। কোনো ঈমানদার মুসলিমের মধ্যে যদি এই রোগ থাকে, তবে তাকে সরাসরি মুনাফিক বলা যাবে না, কিন্তু অবশ্যই সতর্ক করতে হবে এই কারণে তার মাঝে মুনাফিকি দানা বাঁধতে শুরু করেছে। এবার একটু নিজের দিকে তাকিয়ে ভাবুন তো, আপনার মাঝে কি এই মিথ্যা বলার স্বভাবটি আছে? যদি থেকে থাকে, তাহলে আজ থেকে এটি পরিহার করা শুরু করুন।

মিথ্যা সকল পাপের মূল। একটা মিথ্যাকে ঢাকতে আরও অনেক মিথ্যা বলতে হয়। কিয়ামতের দিন যখন বিচারের জন্য অপেক্ষমাণ মানুষ একে একে সকল নবির কাছে সুপারিশের জন্য যাবে, সকল নবিই নানা কারণে আল্লাহর দরবারে সুপারিশ করতে অপারগতা প্রকাশ করবেন। কুরআনে এসেছে—সেদিন তাঁরা নিজেদের ব্যাপারেই ভীত থাকবেন।

আমাদের জাতির পিতা ইবরাহিম (আঃ) এর কাছে সুপারিশের জন্য যাওয়ার পর তিনি বলবেন ‘আমি দুনিয়াতে তিনটি মিথ্যা কথা বলেছিলাম (যদিও তা মিথ্যা ছিল না) । আমি নিজেই জানি না আমার কী হবে!”

আবু হুরায়রা (রাযিঃ) বলেন-  
ইবরাহিম (আঃ) সমগ্র জীবনে তিনটা মিথ্যা বলেছেন।' 
উক্ত তিনটি মিথ্যা ছিল- 

১. মেলায় না যাওয়ার অজুহাত হিসেবে তিনি বলেছিলেন আমি অসুস্থ।' (সূরা ছাফফাত :৮৯)

২. মূর্তি ভেঙেছে কে? এরূপ প্রশ্নের জবাবে তিনি বলেন- 

بَلْ فَعَلَهٗ١ۖۗ كَبِیْرُهُمْ هٰذَا

‘বরং তাদের বড়ো মূর্তিটাই এ কাজ করেছে।' (সূরা আম্বিয়া: ৬৩)

৩. মিশরের লম্পট রাজার হাত থেকে বাঁচার জন্য স্ত্রী সারা-কে তিনি বোন হিসেবে পরিচয় দিয়েছিলেন। (সহিহ বুখারি: ৩১৭৯) 

শুধু এতটুকু কারণে যদি ইবরাহিম (আঃ) তাঁর নিজের ব্যাপারে ভীত থাকেন, তবে আমাদের কী হবে! অথচ আমাদের মিথ্যার সংখ্যা অগণিত; গণনা করে শেষ হবে না! প্রয়োজনে-অপ্রয়োজনে হরহামেশাই আমরা মিথ্যা বলি।

রাসূলুল্লাহ (সাঃ) বলেছেন- 
কোনো ব্যক্তির মিথ্যাবাদী হওয়ার জন্য এতটুকুই যথেষ্ট যে, সে যা শোনে, তা-ই বলে বেড়ায়। (সহিহ মুসলিম ০৫) 
অথচ আমরা কান দিয়ে শ্রবণ করা তো দূরের কথা, অনুমান করেই কত কথা যে নিজ দায়িত্বে প্রচার করি কার কোনো ইয়েত্তা নেই। বিশেষত আমাদের আত্মীয়স্বজন, পাড়া-পড়শি কিংবা সহকর্মীদের ব্যাপারে এটা বেশি করি। এখান থেকেই উৎপত্তি হয় চোগলখোরি, গিবতের মতো মারাত্মক গর্হিত কাজ। এসবের সাথে জড়িতদের আল্লাহ লানত করেছেন। আর গিবতকে নিজের মৃত ভাইয়ের গোশত খাওয়ার সাথে তুলনা করা হয়েছে। এটা আমরা সবাই জানি। এরপরও আমরা এই নিকৃষ্ট কাজ থেকে নিজেদের নিবৃত রাখি না; বরং এমনভাবে এই কাজ করি, যেন এর চেয়ে মহৎ কাজ আর হয় না। আল্লাহ আমাদের মাফ করুন! আর এখন এই আধুনিক সমাজে বিভিন্ন সামাজিক যোগাযোগ মাধ্যমগুলোর কারণে মিথ্যা বলাটা আরও অনেক সহজ হয়ে গেছে। ফেসবুক, টুইটারে কোনো খবর দেখা মাত্রই সত্যতা যাচাই না করেই আমরা তা শেয়ার করি। উপরোল্লিখিত হাদিস অনুযায়ী এসব কাজ করলে মিথ্যাবাদী হতে হবে। সামান্যতম মিথ্যার ব্যাপারেও বিশ্বনবি (সাঃ) কেমন সিরিয়াস ছিলেন তা নিম্নোক্ত হাদিস থেকে বোঝা যায়। 

রাসূলুল্লাহ (সাঃ) বলেছেন- 
‘‘ধ্বংস তার জন্য, যে লোক হাসানোর জন্য কথা বলে এবং এতে সে মিথ্যার আশ্রয় নেয়। ধ্বংস তার জন্য ধ্বংস তার জন্য।’’ (জামে আত-তিরমিজি ও আবু দাউদ: ৪৯৯০)

ওয়াদা ভঙ্গ করা: মুনাফিকির দ্বিতীয় লক্ষণ হলো-ওয়াদার বরখেলাপ করা।

ওয়াদা আরবি শব্দ। এর আভিধানিক অর্থ—অঙ্গীকার, চুক্তি, প্রতিশ্রুতি, প্রতিজ্ঞা ইত্যাদি। ইংরেজিতে Promise। ইসলামি পরিভাষায় কারও সাথে কেউ কোনো অঙ্গীকার করলে, কাউকে কোনো কথা দিলে বা লিখিত চুক্তি করলে তার নামই হলো ওয়াদা।

আমাদের সমাজে ওয়াদা খেলাফকারী ব্যক্তি অহরহ। বিশেষ করে আমাদের নেতা-নেত্রীরা নির্বাচনের আগে ভোট পাওয়ার জন্য যেসব ওয়াদা দেয়, তার তো বেশিরভাগই খেলাফ হয়; বরং এসব ওয়াদা তারা রক্ষা করতে পারবে না—এটা জেনেই ওয়াদা করে। এগুলো মুনাফিকির চিহ্ন।

আমরা ব্যক্তিজীবনেও ছোটো-বড়ো সকল ওয়াদা রক্ষা করার চেষ্টা করব। হোক না সেটা সময়মতো কোথাও উপস্থিত হওয়া কিংবা সময় মাফিক লেনদেন করা। প্রয়োজনে সময় চেয়ে নেব, মাফ চেয়ে নেব, তবুও ওয়াদা ভঙ্গ করব না। দেখা যায়—কারও থেকে সাত দিনের জন্য টাকা ধার নিয়েছি, কিন্তু সেটা ওয়াদা মাফিক ফেরত দিতে পারছি না। আমাদের উচিত হবে যিনি আমাদের সাহায্য করেছেন, তার কাছে আন্তরিক ক্ষমা চেয়ে সুন্দরভাবে আরও সময় নেওয়া।

কিন্তু আমরা করি তার উলটোটা! মোবাইল রিসিভ করা বন্ধ করে দিই। ফেসবুকে ব্লক করে দিই কিংবা মেসেজ নোটিফিকেশন অফ করে দিই অথবা সিন করেও রিপ্লাই দিই না। অর্থাৎ সকল যোগাযোগ বন্ধ করে দিই। এমন ভাব নিই, যেন আমাদের দুর্দিন আর আসবে না; তিনি আমাদের ধার দিয়ে খুব খারাপ কাজ করেছেন, এখন তার উচিত এই পাপের শাস্তি ভোগ করা। আর আমি নিজ দায়িত্বে তাকে সেই শাস্তি দিচ্ছি! না, এমনটা কখনোই করা যাবে না। এটা মুনাফিকির লক্ষণ। আর আল্লাহ মুনাফিকদের জন্য কঠিন শাস্তি প্রস্তুত রেখেছেন।

আমানতের খেয়ানত করা: মুনাফিকির তৃতীয় লক্ষণ হলো—আমানতের খেয়ানত করা। আমানত আরবি শব্দ। এর মূল শব্দ ‘আমনুন'—যার বাংলা অর্থ নিরাপত্তা। আমনুন থেকে আমানাহ করলে অর্থটা আরও বেড়ে গিয়ে হয় বিশ্বস্ততা, Trustworthiness | অর্থাৎ আমানত শব্দটির সাথে দুটি শব্দ জড়িত বিশ্বাস ও নিরাপত্তা। পারস্পরিক: নিরাপত্তার ব্যাপারে একে অপরকে পূর্ণাঙ্গ বিশ্বাস করাই আমানত।

যেমন: আমি আমার বন্ধুর নিকট কিছু সম্পদ জমা রাখলাম। নিশ্চয়ই সেই বন্ধুর প্রতি আমার পূর্ণাঙ্গ বিশ্বাস আছে, আমি সম্পদগুলো আবার নিরাপদে ফেরত পাব। যদি আমি সেই সম্পদগুলো নিরাপদে ফিরে না পাই, তবে তার প্রতি আমার বিশ্বাস নষ্ট হয়ে যাবে। এটিই খেয়ানত। অর্থাৎ আমানতের বিপরীত কাজ হচ্ছে খেয়ানত। খেয়ানত করা হলে একই সঙ্গে বিশ্বাস নষ্ট এবং নিরাপত্তা লঙ্ঘন হয়। অথচ ইসলামের সুমহান শিক্ষা হলো প্রত্যেক মুসলিমের জান ও মাল আরেক মুসলিমের নিকট মূল্যবান হিসেবে বিবেচ্য হবে।

নবিজি মানুষের আমানতকে খুব গুরুত্ব দিতেন। এজন্য মক্কাবাসী তাঁকে ‘আস সাদিক, আল আমিন' উপাধিতে ভূষিত করেছিল। 'আস-সাদিক, আল আমিন' অর্থ সত্যবাদী, আমানতদার। এমনকী হিজরতের দিন যখন কাফিররা তাঁকে হত্যার ষড়যন্ত্র করছিল, সেদিনও তিনি নিজের কাছে গচ্ছিত আমানতের ব্যাপারে চিন্তিত ছিলেন। তিনি তাঁর কাছে গচ্ছিত মক্কাবাসীর সকল আমানত আলি (রাযিঃ) এর কাছে দিয়ে যান, যেন আলি (রাযিঃ) এগুলো যারা আমানত রেখেছিল তাদের কাছে সুষ্ঠুভাবে পৌঁছে দিতে পারেন। আমানতের গুরুত্ব এই একটা ঘটনা দিয়েই বহুলাংশে বোঝা যায়।

আমানত খুবই ব্যাপক একটি বিষয়। আমার প্রতি আপনার যে দায়িত্ব এবং আপনার প্রতি আমার যে অধিকার, তা সংরক্ষণের বিষয়ে আমরা একে অপরকে বিশ্বস্ত ও নিরাপদ ভাবলাম-এটাই আমানত। আমানত সৃষ্টির সাথেও হয়, স্রষ্টার সাথেও হয়। আল্লাহ তায়ালা যে জীবনব্যবস্থা (ইসলাম) পাঠিয়েছেন, তা আমাদের নিকট আমানত।

এই আমানতের ভার অনেক বেশি। আল্লাহ বলেছেন-

اِنَّا عَرَضْنَا الْاَمَانَةَ عَلَى السَّمٰوٰتِ وَ الْاَرْضِ وَ الْجِبَالِ فَاَبَیْنَ اَنْ یَّحْمِلْنَهَا وَ اَشْفَقْنَ مِنْهَا وَ حَمَلَهَا الْاِنْسَانُ١ؕ اِنَّهٗ كَانَ ظَلُوْمًا جَهُوْلًاۙ

‘আমি এ আমানতকে আকাশসমূহ, পৃথিবী ও পর্বতরাজির ওপর পেশ করি, তারা একে বহন করতে রাজি হয়নি এবং তা থেকে ভীত হয়ে পড়ে। কিন্তু মানুষ একে বহন করেছে, নিঃসন্দেহে সে বড়ো জালিম ও অজ্ঞ।' (সূরা আহজাব ৭২) 

সুতরাং ইসলামের প্রত্যেকটি বিধানের নিরাপত্তা আমাদের দিতে হবে। ইসলামের বিধিবিধান ও ইবাদতসমূহ আমাদের যথাযথভাবে পালন করতে হবে। অন্যথায় তা হবে আল্লাহর পক্ষ হতে দেওয়া এই আমানতের খেয়ানত।

আল্লাহ আমাদের যত যোগ্যতা, সম্পদ ও নিয়ামত দিয়েছেন- সবই আল্লাহর পক্ষ থেকে দেওয়া আমানত। অর্থাৎ আমার চেহারা, শক্তি-সামর্থ্য, ক্ষমতা, জ্ঞান, পরিবার, সম্পদ—সবকিছুই আল্লাহর পক্ষ থেকে দেওয়া আমানত। তাই আল্লাহর সন্তুষ্টির জন্যই এসব ব্যবহার করতে । এর অন্যথা হলে তা হবে আমানতের সুস্পষ্ট খেয়ানত।

কুরআনে আল্লাহ বলেছেন- 

اِنَّ اللّٰهَ یَاْمُرُكُمْ اَنْ تُؤَدُّوا الْاَمٰنٰتِ اِلٰۤى اَهْلِهَا

‘নিশ্চই আল্লাহ তোমাদের যাবতীয় আমানত তার হকদারদের হাতে ফেরত দেওয়ার নির্দেশ দিচ্ছেন।' (সূরা নিসা: ৫৮) 

এই আয়াতে মূলত ইঙ্গিত দেওয়া হয়েছে বনি ইসরাইলদের প্রতি তারা নিজেদের পতনের যুগে আমানতসমূহ তথা ধর্মীয় নেতৃত্ব ও জাতীয় নেতৃত্বের দায়িত্বপূর্ণ পদ (Positions of trust) এমনসব লোকদের হাতে দেওয়া শুরু করেছিল—যারা ছিল অযোগ্য, দুর্নীতিপরায়ণ, সংকীর্ণমনা, দুশ্চরিত্র, খেয়ানতকারী ও ব্যভিচারী। ফলে অসৎ লোকদের নেতৃত্বে সমগ্র জাতি অনাচারে লিপ্ত হয়ে যায়। একপর্যায়ে তাদের আল্লাহর আজাবে পতিত হতে হয়েছে।

মুসলিমদের উপদেশ দেওয়া হচ্ছে—তোমরা এই বনি ইসরাইলদের মতো আচরণ করো না; বরং যোগ্য লোকদের হাতে আমানত সোপর্দ করো। অর্থাৎ আমানতের বোঝা বহন করার ক্ষমতা যাদের আছে, কেবল তাদের হাতেই আমানত তুলে দাও। 

বিশ্বনবি একদিন সাহাবিদের আমানত নষ্ট করার শাস্তিগুলো সম্পর্কে আলোচনা করছিলেন এবং বলছিলেন—যখন আমানতকে নষ্ট করা হবে, তখন তোমরা কিয়ামতের অপেক্ষা করবে।

সাহাবিরা জিজ্ঞেস করলেন—'ইয়া রাসূলাল্লাহ! আমানত কীভাবে নষ্ট হবে?

"রাসূল (সাঃ) বললেন—'যখন কোনো দায়িত্ব অযোগ্য ব্যক্তির ওপর ন্যস্ত করা হবে, তখনই কিয়ামতের অপেক্ষা করবে।' (সহিহ বুখারি: ৬৪৯৬)

যার যেই চেয়ারে বসার যোগ্যতা নেই, জোর খাটিয়ে সেই লোক যদি ওই চেয়ারে বসে, তাহলে সেটাই হলো আমানতের খেয়ানত। যেমন: খতিব হওয়ার যোগ্যতা নেই, কিন্তু লবিং করে খতিব হয়েছেন। জনপ্রতিনিধি হওয়ার যোগ্যতা নেই, অন্যায়ভাবে জনপ্রতিনিধি হয়েছেন। বিচার করার যোগ্যতা নেই, কিন্তু প্রভাব খাটিয়ে দেদারছে এলাকার বিচার-আচার পরিচালনা করছেন, কোনো বিশেষ সুবিধা পাওয়ার যোগ্য নয়, অনৈতিকভাবে সেটা অর্জন করেছেন—এগুলো সবই আমানতের খেয়ানত।

একজন কর্তাব্যক্তির দায়িত্ব ও গুণাবলি কী হবে—তা-ও আল্লাহ বলে দিয়েছেন।

আল্লাহ তায়ালা বলেন-

اَلَّذِیْنَ اِنْ مَّكَّنّٰهُمْ فِی الْاَرْضِ اَقَامُوا الصَّلٰوةَ وَ اٰتَوُا الزَّكٰوةَ وَ اَمَرُوْا بِالْمَعْرُوْفِ وَ نَهَوْا عَنِ الْمُنْكَرِ١ؕ وَ لِلّٰهِ عَاقِبَةُ الْاُمُوْرِ

‘এরা এমনসব লোক—যাদের আমি যদি পৃথিবীতে কর্তৃত্ব দান করি, তাহলে এরা নামাজ কায়েম করবে, জাকাত দেবে, ভালো কাজের আদেশ দেবে এবং খারাপ কাজে নিষেধ করবে। আর সমস্ত বিষয়ের পরিণাম আল্লাহর হাতে।' (সূরা হজ: ৪১)

তাই নেতা বা কর্তাব্যক্তি নির্বাচনের ক্ষেত্রে সতর্ক থাকতে হবে। কোনো অযোগ্য ব্যক্তিকে দায়িত্বপূর্ণ পদের জন্য নির্বাচন করাটাও আমানতের খেয়ানত। একজন মসজিদের ইমাম নির্বাচনের ক্ষেত্রে আমরা যেমন তার ঈমান, ইলম, আমল ও আখলাক বিবেচনা করি, তেমনি সমাজের নেতা নির্বাচনের ক্ষেত্রেও তার সততা ও যোগ্যতা দেখতে হবে।

এ আয়াতে আল্লাহ তায়ালা নেতার চারটি গুণাবলির কথা বলেছেন। 

• নামাজি হবে, নামাজ কায়েম করবে।
• জাকাত পরিশোধ ও আদায় করবে।
• ভালো কাজের আদেশ দেবে এবং
• খারাপ কাজের নিষেধ করবে।

এই চারটি গুণ যাদের মধ্যে থাকবে, তাদেরই আমরা নেতা হিসেবে নির্বাচন করব। কেননা, আল্লাহ এই গুণাবলিসম্পন্ন মানুষদেরই যোগ্য হিসেবে ঘোষণা করেছেন।

একজন ব্যক্তি একটি পদের জন্য যোগ্য নয়; কিন্তু আমি যদি স্বজনপ্রীতি করে কোনো অযোগ্য ব্যক্তিকে ওই পদে নিযুক্ত করি, তবে তা হবে আমানতের খেয়ানত। নিজ দলের বা পছন্দের লোক হওয়ার কারণে চরিত্রহীন, দুর্নীতিপরায়ণ লোককে বড়ো কোনো পদে বসাই, নেতা হিসেবে নির্বাচিত করি, ভোট দিই, তবে তা হবে আল্লাহর ঘোষণার বিপরীত এবং আমানতের খেয়ানত—স্পষ্টতই যা মুনাফিকি চরিত্রের অন্তর্গত।

অশ্লীল কথা বলা: যাপিত জীবনে কত রকম মানুষের সাথেই মেলামেশা ও লেনদেন করতে হয়, এতে কখনো কখনো মতের অমিল দেখা দেয় এবং মাঝেমধ্যে তা কলহ-বিবাদ পর্যন্ত গড়ায়। কিন্তু একজন প্রকৃত মুমিন কোনো অবস্থাতেই মুখের ভাষা খারাপ করতে পারে না। সব সময় সে ভদ্রতা, নৈতিকতা ও মূল্যবোধের ব্যাপারে সচেতন থাকবে। দৃষ্টিভঙ্গিগত মতভেদ হোক, চিন্তা-চেতনার অমিল হোক, রাজনৈতিক কিংবা ব্যবসায়িক বিরোধ হোক, কোনো অবস্থাতেই একজন মুমিন তার মুখ দিয়ে মন্দ বাক্য উচ্চারণ করবে না।

হাদিসের দৃষ্টিতে এরূপ করা মুনাফিকের আলামত। কারণ, কেবল মুনাফিক ব্যক্তিই অন্যের সাথে কলহ-বিবাদে লিপ্ত হলে খারাপ শব্দ ব্যবহার করে এবং অবলীলায় অশ্লীল-অশ্রাব্য গালমন্দ শুরু করে দেয়।

বর্তমান যুগে আমরা নিজেরাই অনেক অশ্লীল কর্মকাণ্ডে জড়িয়ে পড়ছি। কিছু কিছু বিষয় এমন হয়ে পড়ছে, আমরা সেগুলোকে গুনাহই মনে করছি না। অথচ অশ্লীলতা পছন্দ করা মুনাফিকের অভ্যাস, যার বিনিময়ে রয়েছে ভয়াবহ শাস্তি।
আল্লাহ তায়ালা বলেছেন—

اِنَّ الَّذِیْنَ یُحِبُّوْنَ اَنْ تَشِیْعَ الْفَاحِشَةُ فِی الَّذِیْنَ اٰمَنُوْا لَهُمْ عَذَابٌ اَلِیْمٌ

যারা চায় মুমিনদের সমাজে অশ্লীলতার প্রসার ঘটুক, তারা দুনিয়ায় ও আখিরাতে যন্ত্রণাদায়ক শাস্তি ভোগ করবে।' (সূরা নূর: ১৯)

অপ্রয়োজনে কসম করা: কথায় কথায়, প্রয়োজনে-অপ্রয়োজনে শপথ করা বা কসম কাটা মুনাফিকদের একটি অন্যতম বৈশিষ্ট্য। আল্লাহ তায়ালা বলেন—

اِتَّخَذُوْۤا اَیْمَانَهُمْ جُنَّةً

‘তারা নিজেদের শপথকে ঢাল হিসেবে ব্যবহার করে।' (সূরা মুনাফিকুন: ০২)

মদিনার মুনাফিকরা যেহেতু বিশ্বাসগতভাবে মুসলিম ছিল না, সেহেতু বিভিন্ন প্রেক্ষাপটে তাদের আসল চেহারা প্রকাশ পেয়ে যেত। তখন ঘটনা ধামাচাপা দেওয়ার জন্য তারা কসম কেটে ঈমানের সাক্ষ্য দিত।

তাই কোনো মিথ্যা জিনিসকে ঢেকে দেওয়া বা গোপন করার জন্য কসমই ছিল মুনাফিকদের একমাত্র অস্ত্র। আমরাও অনেক সময় মিথ্যা কথাকে বিশ্বাসযোগ্য করার জন্য কসম করে বসি। যেমন: অনেক ব্যবসায়ী তাদের ক্রেতাকে কনভিন্স করার জন্য বলে—

‘আল্লাহর কসম! আমি এটা ১০০ টাকা দিয়ে কিনেছি, আপনার জন্য ১১০ টাকা। মাত্র দশ টাকা লাভেই দিয়ে দিচ্ছি।' 

আল্লাহর কসম! বিশ্বাস করেন ডাই-আপনাকে একেবারে কেনা দামে কোনো লাভ ছাড়াই দিলাম। কারণ, আপনি “বউনি কাস্টমার” অর্থাৎ আপনারে দিয়েই আজকের কেনাবেচা শুরু করলাম।'

হয়তো এর আগে আরও বিশজনের কাছে বিক্রি করেছে আর সবাইকে কসম কেটে একই কথা বলছে—'আপনিই আমার প্রথম কাস্টমার।
এগুলো করা যাবে না। এগুলোই মুনাফিকের লক্ষণ।

একান্ত জরুরি প্রয়োজনে কোনো অকাট্য সত্যকে অন্যের কাছে বিশ্বাসযোগ্য করানোর জন্য যদি সত্যিই কসম করার প্রয়োজন হয়, তবে তা হবে শুধু আল্লাহর নামে। আমাদের মাঝে অনেকেই মায়ের কসম, বিদ্যার কসম, মাথার কসমসহ হরেক রকম নামে কসম কাটে—এগুলো কোনোটাই বৈধ নয়।

ইসলামের কাজে বাধা দেওয়া: মুনাফিকরা নিজেকেও যেমন আল্লাহর পথ থেকে বিরত রাখত, তেমনি অন্যকেও ইসলামের দিকে আসতে বাধা দিত। মুমিনদের ভয়-ভীতি দেখাত।
আল্লাহ তায়ালা বলেন-

فَصَدُّوْا عَنْ سَبِیْلِ اللّٰهِ

‘তারা আল্লাহর পথে বাধা সৃষ্টি করে।' (সূরা মুনাফিকুন ০২)

আমাদের সমাজেও কিছু মুসলিম নামধারী লোক মুসলিমদের সাথে মিশে মুখে খুব ইসলামের কথা বলে, কিন্তু তারা আল্লাহর পথে আসতে চলতে মানুষকে বাধা দেয়। ট্যাগ দেয় জঙ্গি বলে। বিভিন্ন নামে ট্রল করে। এগুলো মুনাফিকের বৈশিষ্ট্য।

শিক্ষাব্যবস্থা থেকে ইসলাম বাদ দেওয়া হচ্ছে। ব্যক্তিগতভাবেও কেউ যদি ইসলাম পালন করতে চায়, ইসলাম সম্পর্কে জানতে চায়, তাদেরও বিভিন্নভাবে হেনস্তা করা হয়। তাদের বিরুদ্ধে চালানো হয় বিভিন্ন নানান ধরনের অপপ্রচার। ইসলামি বইকে জঙ্গি বই বলে প্রোপাগান্ডা চালানো হয়। দাড়ি রাখার কারণে চাকরির ইন্টারভিউতে উত্তীর্ণ হওয়ার পরও চাকরি থেকে বঞ্চিত করা হয়। বিভিন্ন এলাকায় তাফসির মাহফিল বন্ধ করে দেওয়া হয়। নাচ-গানের অনুষ্ঠান করতে অনুমতি নেওয়ার প্রয়োজন হয় না, কিন্তু ইসলামি প্রোগ্রাম করতে হলে অনুমতি নিতে হয়। অনেক নিয়ম-নীতির বাহানা দেওয়া হয়, ইচ্ছাকৃত হয়রানি ও গড়িমসি করা হয়—এগুলো সবই কিন্তু ইসলামের কাজে বাধা দেওয়ার শামিল এবং অত্যন্ত গর্হিত কাজ। ঈমানের দাবিতে সত্যবাদী হতে হলে আমাদের এসব কাজ থেকে বিরত থাকতে হবে।

ওপর দিয়ে ফিটফাট: মুনাফিকের সর্দার আবদুল্লাহ ইবনে উবাইসহ অন্যান্য মুনাফিকরা ছিল মদিনার নেতৃস্থানীয় লোক তাদের উঠাবসা, কথাবার্তার মাঝে ছিল আভিজাত্যের ছাপ। তারা যখন মুসলিমদের মাঝে আসত, তখন তাদের পোশাক ছিল চাকচিক্যময়। কথাবার্তায় ছিল রসিক। এ ব্যাপারে মহান আল্লাহ তায়ালা বলেন- 

اِذَا رَاَیْتَهُمْ تُعْجِبُكَ اَجْسَامُهُمْ١ؕ وَ اِنْ یَّقُوْلُوْا تَسْمَعْ لِقَوْلِهِمْ١ؕ كَاَنَّهُمْ خُشُبٌ مُّسَنَّدَةٌ

"তুমি যখন এদের প্রতি তাকিয়ে দেখ, তখন তাদের দেহাবয়ব তোমার কাছে খুবই আকর্ষণীয় মনে হয়। আর যখন কথা বলে, তখন তাদের কথা তোমার শুনতেই ইচ্ছা করে। কিন্তু প্রকৃতপক্ষে এরা দেয়ালের গায়ে খাড়া করে রাখা কাঠের গুঁড়ির মতো।' (সূরা মুনাফিকুন: ০৪)

তাদের বাইরের আচরণ ছিল অভিজাত প্রকৃতির, কিন্তু ভেতরটা ছিল খুবই কদর্য ও পূতিগন্ধময়। তারা এসব বাহ্যিকতার আড়ালে মুমিনদের ধোঁকা দিত। আমাদের সমাজেও অনেক লোক মুসলিমদের বন্ধু সেজে, সুন্দরভাবে গুছিয়ে কথা বলে মুসলিমদের সাথে মুনাফিকি করে। তাই কারও মিষ্টি কথা ও পরিপাটি বেশ-ভূষা দেখে তাকে বিশ্বাস করা বুদ্ধিমত্তা নয়।

আবু উমামা (রাযিঃ) থেকে বর্ণিত, বিশ্বনবি (সাঃ) বলেছেন— 
‘লজ্জা, সম্ভ্রম ও অল্প কথা বলা ঈমানের দুটি শাখা। অশ্লীলতা ও বাচালতা নিফাকির (মুনাফিকির) দুটি শাখা।' (জামে আত-তিরমিজি: ২০২৭)

ভীত ও সন্দেহপ্রবণ হওয়া: কথায় আছে-'চোরের মন পুলিশ পুলিশ' অথবা যার মনে যা, ফাল দিয়ে উঠে তা।"
বিশ্বনবির যুগে মুনাফিকরা মিথ্যা ঈমানের পর্দা দিয়ে নিজেদের অবিশ্বাসী অন্তরকে ঢেকে রাখত। তাই তারা খুব ভয়ের মধ্যে থাকত—এই বুঝি তাদের বিরুদ্ধে ওহি নাজিল হলো! কোথাও কোনো জনসমাগম হলে তারা ভাবত, তাদের নিয়েই বুঝি আলোচনা হচ্ছে। ঈমানদাররা এই বুঝি তাদের বিরুদ্ধে ক্ষেপে গেল! এ ধরনের নানান আশঙ্কায় তারা সর্বদা ভীত থাকত।

মহান আল্লাহ তায়ালা বলেন- 

یَحْسَبُوْنَ كُلَّ صَیْحَةٍ عَلَیْهِمْ١ؕ

‘একটু আওয়াজ হলেই এরা সেটা নিজেদের বিরুদ্ধে মনে করে। (সূরা মুনাফিকুন: ০৪)

এখানে তাদের অপরাধী মনেরই পরিচয় পাওয়া যায়। এই আয়াতের আলোকে আজকের দিনের মুনাফিকদের চিনে নেওয়া খুবই সহজ। দেখবেন, কিছু মানুষ সারাক্ষণ ষড়যন্ত্র খুঁজে পায়। আল্লাহ তাদের উদ্দেশ্য করে বলেছেন- 

قُلِ اسْتَهْزِءُوْا١ۚ اِنَّ اللّٰهَ مُخْرِجٌ مَّا تَحْذَرُوْنَ

'হে নবি! তাদের বলে দাও বেশ, ঠাট্টা করতেই থাকো, তবে তোমরা যে জিনিসটির প্রকাশ হয়ে যাওয়ার ভয় করছ, আল্লাহ তা প্রকাশ করে দেবেন।'' (সূরা তাওবা: ৬৪)

অহংকারী ও দাম্ভিক: মুনাফিকদের যখন বলা হতো—তোমরা আল্লাহর নবি ৯-এর কাছে গিয়ে তোমাদের কৃতকর্মের জন্য ক্ষমা চাও, তখন তারা এটাকে নিজেসে জন্য অপমানজনক মনে করত। তারা দাম্ভিকতার সাথে এ আহ্বানকে প্রত্যাখ্যান করত।

কুরআন বর্ণনা করেছে—

وَ اِذَا قِیْلَ لَهُمْ تَعَالَوْا یَسْتَغْفِرْ لَكُمْ رَسُوْلُ اللّٰهِ لَوَّوْا رُءُوْسَهُمْ وَ رَاَیْتَهُمْ یَصُدُّوْنَ وَ هُمْ مُّسْتَكْبِرُوْنَ

'যখন তাদের বলা হয়- এসো, আল্লাহর রাসূল যাতে তোমাদের মাগফিরাতের জন্য দুআ করেন, তখন তারা মাথা ঝাকুনি দেয়। আর তুমি দেখবে, তারা অহমিকাভরে পাশ কাটিয়ে সরে পড়ত।' (সূরা মুনাফিকুন: ০৫)

অহংকারের দুটি প্রধান চিহ্ন হচ্ছে নিজেকে বড়ো মনে করা এবং সত্যকে গ্রহণ না করা। মুনাফিকরা ইসলামকে সত্য বলে জানার পরও গ্রহণ করত না। তাদের উক্তি ছিল এমন-

یَقُوْلُوْنَ لَئِنْ رَّجَعْنَاۤ اِلَى الْمَدِیْنَةِ لَیُخْرِجَنَّ الْاَعَزُّ مِنْهَا الْاَذَلَّ

তারা বলে “এবার আমরা মদিনায় ফিরে গেলে সেখান থেকে সম্মানীরা (ইজ্জতওয়ালা) নীচুদের বের করে দেবে।” (সূরা মুনাফিকুন: ০৮)

বনু মুস্তালিকের যুদ্ধ থেকে মদিনায় ফেরার সময় মুনাফিক সর্দার আবদুল্লাহ ইবনে উবাই মুসলিমদের উদ্দেশ্যে এই কথা বলেছিল। কিন্তু যখন তাকে জিজ্ঞেস করা হলো, তখন সে অস্বীকার করে। পরবর্তী সময়ে এই আয়াতটি নাজিল হয় এবং মুনাফিকদের দাম্ভিকতা ও মিথ্যাচার ফাঁস হয়ে পড়ে।

জায়েদ ইবনে আরকাম বলেন—
“আমি যখন আবদুল্লাহ ইবনে উবাইয়ের এই কথা (যা সে গোপনে বলেছিল) রাসূলুল্লাহ্ -কে বললাম এবং সে এসে শপথ করে পরিষ্কার ভাষায় তা অস্বীকার করল, তখন আনসারদের প্রবীণ ও বয়োবৃদ্ধ লোকজন এবং আমার আপন চাচা আমাকে অনেক তিরস্কার করলেন। এমনকী আমার মনে হলো রাসূল ও আমাকে মিথ্যাবাদী এবং আবদুল্লাহ ইবনে উবাইকে সত্যবাদী মনে করেছেন। এতে আমার এত দুঃখ ও মনঃকষ্ট হলো যা জীবনে আর কখনো হয়নি। আমি দুঃখ ভারাক্রান্ত মনে নিজের জায়গায় বসে পড়লাম। পরে এ আয়াতগুলো নাজিল হলে রাসূলুল্লাহ (সাঃ) আমাকে ডেকে হাসতে হাসতে আমার কান ধরে বললেন “ছেলেটার কান ঠিকই শুনেছিল। আল্লাহ নিজে তা সত্য বলে ঘোষণা করেছেন।' (সিরাতে ইবনে হিশাম)” 

দান করতে চায় না: মুনাফিকদের আরেকটা স্বভাব হলো- তারা আল্লাহর রাস্তায় দান করতে চায় না। দরিদ্রদের প্রতি অনুকম্পা দেখাতে চায় না। দান করাকে তারা জরিমানা মনে করে।

আল্লাহ তায়ালা বলেন-

هُمُ الَّذِیْنَ یَقُوْلُوْنَ لَا تُنْفِقُوْا عَلٰى مَنْ عِنْدَ رَسُوْلِ اللّٰهِ حَتّٰى یَنْفَضُّوْا

এরাই তো সেই সব লোক যারা বলে, “আল্লাহর রাসূলের সাথিদের জন্য খরচ করা বন্ধ করে দাও যাতে তাঁরা সরে পড়ে। '' (সূরা মুনাফিকুন: ০৭)

মদিনার মুনাফিকরা মুসলিমদের কটাক্ষ করে এরূপ কথা বলত। কারণ, আনসাররা হিজরতকারী মুহাজিরদের আর্থিকভাবে সহযোগিতা করত। মুনাফিকরা চাইত— যাতে এই সহযোগিতা বন্ধ হয়ে যায়।

বর্তমান সময়েও এই ষড়যন্ত্র চালু রয়েছে। অবরুদ্ধ ফিলিস্তিনসহ বিভিন্ন নির্যাতিত মুসলিম দেশগুলোতে সাহায্য-সহযোগিতা বন্ধের জন্য অনেক নামধারী মুসলিম ভূমিকা পালন করে যাচ্ছে। বিভিন্ন ইসলামি সংস্থাগুলোর আর্থিক প্রতিষ্ঠানসমূহ বন্ধ করে দেওয়ার জন্যও কিছু মুসলিম নামধারী কর্তাব্যক্তি তৎপর। এগুলো মুনাফিকি কাজ। এগুলো বর্জন করতে হবে; নয়তো আমরাও মুনাফিকের বৈশিষ্ট্যের মধ্যে পড়ে যাব।

আমাদের উচিত সুস্থ-সামর্থ্য থাকা অবস্থায় যথাসম্ভব সাধ্যমতো আল্লাহর পথে দান করা। আল্লাহ তায়ালা বলেছেন- 

وَ اَنْفِقُوْا مِنْ مَّا رَزَقْنٰكُمْ مِّنْ قَبْلِ اَنْ یَّاْتِیَ اَحَدَكُمُ الْمَوْتُ فَیَقُوْلَ رَبِّ لَوْ لَاۤ اَخَّرْتَنِیْۤ اِلٰۤى اَجَلٍ قَرِیْبٍ١ۙ فَاَصَّدَّقَ وَ اَكُنْ مِّنَ الصّٰلِحِیْنَ  لَنْ یُّؤَخِّرَ اللّٰهُ نَفْسًا اِذَا جَآءَ اَجَلُهَا١ؕ وَ اللّٰهُ خَبِیْرٌۢ بِمَا تَعْمَلُوْنَ۠

"আমি তোমাদের যে রিজিক দিয়েছি, মৃত্যুর সময় আসার পূর্বেই তা থেকে খরচ করো। সে সময় সে বলবে “হে আমার রব! তুমি আমাকে আরও কিছুটা অবকাশ দিলে না কেন? তাহলে আমি দান করতাম এবং নেককার লোকদের মধ্যে শামিল হয়ে যেতাম।” অথচ যখন কারও সুযোগের সময় শেষ হয়, তখন আল্লাহ তাকে আর অবকাশ দেন না। তোমরা যা কিছু করো, সে বিষয়ে আল্লাহ পুরোপুরি অবহিত।' (সূরা মুনাফিকুন: ১০-১১)”

কাফিরদের সাথে অন্তরঙ্গতা ও বন্ধুত্ব: ইসলাম আমাদের সাম্প্রদায়িক সম্প্রীতি বজায় রাখার নির্দেশ দেয়। সবার আগে মানবতা, ধর্ম-বর্ণ নির্বিশেষে ন্যায়বিচারের শিক্ষা দেয়। ইসলাম যেমন সাম্প্রদায়িক সহাবস্থানের (Religious Co-Existence) কথা বলেছে, একই সঙ্গে কাফিরদের দ্বীন ও সংস্কৃতি দ্বারা প্রভাবিত হতে নিষেধ করেছে। কিন্তু মুনাফিকরা দ্বীন ও সংস্কৃতির ক্ষেত্রে কাফিরদের ভালোবাসতো। গোপনে তাদের সাথে সম্পর্ক রাখত এবং তাদের অনুসরণ করত।

তাদের ব্যাপারে আল্লাহ কড়া সংবাদ দিয়েছেন। আল্লাহ তায়ালা বলেন-

بَشِّرِ الْمُنٰفِقِیْنَ بِاَنَّ لَهُمْ عَذَابًا اَلِیْمَاۙ

“আর যেসব মুনাফিক ঈমানদারদের বাদ দিয়ে কাফিরদের বন্ধু বানায়, তাদের জন্য যন্ত্রণাদায়ক শাস্তি প্রস্তুত রয়েছে-এ সুসংবাদটি তাদের জানিয়ে দাও।' (সূরা নিসা: ১৩৮)

এখানে বন্ধু বলতে ওই সকল অন্তরঙ্গ বন্ধুকে বোঝায় যাদের দ্বারা অন্যরা সাংস্কৃতিকভাবে প্রভাবিত হয়। র্ভাগ্যজনক হলেও সত্য, আমরা মুসলিমরা অনুসরণীয় বন্ধু হিসেবে কাফিরদেরই গ্রহণ করেছি। তাদের নিয়ম-নীতিকেই সঠিক ও শ্রেষ্ঠ হিসেবে ধরে নিয়েছি—যা মুসলিমের জন্য মোটেই উচিত না। এসব মুনাফিকের চরিত্র। আমাদের সতর্ক হতে হবে।

লোক দেখানো নামাজ: ইসলামের অন্যতম একটি প্রধান স্তম্ভ হলো নামাজ। যার নামাজ নেই, তার ঈমান নেই। কিয়ামতের ময়দানে সর্বপ্রথম আল্লাহ তায়ালা বান্দার কাছে নামাজের হিসাব চাইবেন। ঈমান আনার পরই নামাজ কায়েমের হুকুম। কিন্তু নামাজের গুরুত্ব এত বেশি কেন?

নামাজ মুসলিমদের জন্য একটি প্রশিক্ষণস্বরূপ। ইসলাম একজন মানুষের মধ্যে যে সকল গুণের সমন্বয় ঘটাতে চায়, তার জন্য অন্যতম প্রধান ট্রেনিং প্রোগ্রাম হলো নামাজ। এতে সংঘবদ্ধভাবে অঙ্গ সঞ্চালনের (যেমন : রুকু সিজদা ইত্যাদি) মাধ্যমে শারীরিক কসরত হয়, আধ্যাত্মিকতার চর্চা হয়, আল্লাহর সান্নিধ্য অনুভূত হয় এবং আল্লাহর প্রতি পূর্ণাঙ্গ আত্মসমর্পণ (Complete: Submissiveness) প্রদর্শিত হয়। আর সময়মতো সকল নামাজ নিয়মিত পড়া নিঃসন্দেহে কঠিন একটি কাজ। কিন্তু একজন মুসলিম যখন এই কঠিন কাজটিতে অভ্যস্ত হয়ে যায়, তখন অন্যন্য দায়িত্বসমূহ যথাযথভাবে আদায় করাটা তার জন্য অপেক্ষাকৃত সহজ হয়ে যায়।

وَ اسْتَعِیْنُوْا بِالصَّبْرِ وَ الصَّلٰوةِ١ؕ وَ اِنَّهَا لَكَبِیْرَةٌ اِلَّا عَلَى الْخٰشِعِیْنَۙ

‘সবর ও সালাত আদায়ের মাধ্যমে আল্লাহর সাহায্য তালাশ করো। বিনয়াবনত ছাড়া অন্যদের জন্য নিঃসন্দেহে এ কাজ বড়োই কঠিন। (সূরা বাকারা: ৪৫)

একজন সৈনিকের মূল কাজ শান্তি, শৃঙ্খলা ও নিরাপত্তা রক্ষা করে দেশকে নিরাপদ রাখা। কিন্তু এ কাজে নিজেকে সক্ষম করার জন্য তাকে প্রতিদিনই কিছু প্রশিক্ষণমূলক কাজ করতে হয়। তেমনিভাবে একজন মুসলিমকে আল্লাহ যে দায়িত্ব দিয়েছেন, তা সঠিকভাবে পালনে নিজেকে সক্ষম রাখার জন্য নামাজ অন্যতম একটি ট্রেনিং প্রোগ্রাম।

তাই প্রত্যেক মুসলিমের জন্য সময়মতো মসজিদে গিয়ে জামাতে নামাজ পড়াকে বাধ্যতামূলক করা হয়েছে। আল্লাহর নবি (সাঃ) এর জামানায় সাহাবিরা আজান হলেই সব কাজ ফেলে মসজিদে চলে যেতেন। তাঁরা সবার আগে মসজিদে যাওয়া এবং সবার পরে মসজিদ হতে বের হওয়ার চেষ্টা করতেন। তাঁরা এটা করতেন স্বতঃস্ফূর্তভাবেই। নামাজ তাঁদের মাঝে নবপ্রাণ সঞ্চার করত।

কিন্তু মুনাফিকদের জন্য এটা ছিল একটা আজাবের মতো। তাদের পরিচয় প্রকাশ হওয়ার ভয়ে তারা বাধ্য হয়ে নামাজে যেত। কেননা, কোনো মুসলিমের জন্য নামাজের সময় মসজিদে না যাওয়াটা ছিল অকল্পনীয়। তাই মুনাফিকরা চরম বিরক্তি নিয়ে কোনোরকম মসজিদে হাজিরা দিত।

وَ اِذَا قَامُوْۤا اِلَى الصَّلٰوةِ قَامُوْا كُسَالٰى١ۙ یُرَآءُوْنَ النَّاسَ وَ لَا یَذْكُرُوْنَ اللّٰهَ اِلَّا قَلِیْلًا٘ۙ

'আর যখন তারা নামাজে দাঁড়ায়, তখন অলসভাবে দাঁড়ায়। তারা লোকদের দেখায় এবং তারা আল্লাহকে কমই স্মরণ করে।' (সূরা নিসা: ১৪২)

তাই আল্লাহ তায়ালা এই সকল মুনাফিক নামাজিদের জন্য দুর্ভোগের আভাস দিয়েছেন—

فَوَیْلٌ لِّلْمُصَلِّیْنَ الَّذِیْنَ هُمْ عَنْ صَلَاتِهِمْ سَاهُوْنَ الَّذِیْنَ هُمْ یُرَآءُوْنَۙ

‘তারপর সেই নামাজিদের জন্য ধ্বংস, যারা নিজেদের নামাজের ব্যাপারে গাফিলতি করে, যারা লোক দেখানো কাজ করে।' (সূরা মাউন: ৪-৬)

কিন্তু দুর্ভাগ্যজনক ব্যাপার হলো মুনাফিকদের এই রোগগুলো আমাদের মাঝে জেঁকে বসেছে। আজ অধিকাংশ মুসলিমই সময়মতো নামাজ পড়ে না। অনেকে এক ওয়াক্ত পড়ে তো চার ওয়াক্ত পড়ে না। অনেকে সপ্তাহে শুধু জুমার নামাজটা পড়ে। অনেকে পড়ে শুধু রমজান মাস এলে। এই হলো বর্তমান সময়ের মুসলিমদের অবস্থা। ইসলাম আমাদের কীভাবে দিকনির্দেশনা দিয়েছে, আর আমরা কী করছি? আমাদের বৈশিষ্ট্যগুলো কাদের সাথে মিলে যাচ্ছে? ঈমানদারদের সাথে নাকি মুনাফিকদের সাথে? অথচ মুমিনদের বৈশিষ্ট্য হলো বিনয়ের সাথে নামাজ পড়া। আল্লাহ পবিত্র কুরআনে বলেন- 

قَدْ اَفْلَحَ الْمُؤْمِنُوْنَ الَّذِیْنَ هُمْ فِیْ صَلَاتِهِمْ خٰشِعُوْنَۙ

“নিশ্চয়ই মুমিনগণ সফল হয়েছে, যারা নিজেদের নামাজে বিনয়াবনত।' (সূরা মুমিনুন: ১-২)

সাহাবায়ে কেরাম যুক্তিসংগত কারণ ছাড়া জামাত তরক করাকেও মুনাফিকের আলামত বলেছেন। আবদুল্লাহ ইবনে মাসউদ (রাযিঃ) বলেন আমরা মনে করি সর্বজনবিদিত মুনাফিক ছাড়া কেউই জামাতে নামাজ আদায় ছেড়ে দেয় না। 

অথচ রাসূল (সাঃ) এর যুগে এমন ব্যক্তি জামাতে উপস্থিত হতো— যাকে দুজন মানুষের কাঁধে ভর দিয়ে এসে নামাজের কাতারে দাঁড় করিয়ে দেওয়া হতো। (মুসলিম: ১৩৭৪)

তাছাড়া রাসূল (সাঃ) বলেছেন— 
‘মুনাফিকদের নিকট সবচেয়ে কষ্টকর নামাজ হলো এশা আর ফজরের নামাজ।' (সহিহ বুখারি: ৬৫৭) 

রাসূলুল্লাহ (সাঃ) আরও বলেন- 
'যে ব্যক্তি চল্লিশ দিন তাকবিরে উলার সঙ্গে নামাজ শুরুর তাকবিরের সঙ্গে) পাঁচ ওয়াক্ত নামাজ জামাতের সঙ্গে আদায় করল, তার জন্য দুটি নাজাত লিপিবদ্ধ করা হলো: এক. জাহান্নাম হতে মুক্তি এবং দুই. মুনাফিকি হতে মুক্তি।' (জামে আত-তিরমিজি: ২৪১)

অর্থাৎ, নামাজে অলসতা করা হলো মুনাফিকদের অন্যতম বৈশিষ্ট্য। এজন্য যেকোনো মূল্যে নামাজে অলসতা থেকে দূরে থাকতে হবে।

সর্বদা দ্বিধাদ্বন্দ্বে থাকে: মুনাফিকরা সব সময় দোদুল্যমান অবস্থায় থাকে। ডানে যাবে না বাঁয়ে যাবে, এর সাথে থাকবে না ওর সাথে থাকবে—এসব নিয়ে সংশয়ে থাকে। তারা সহজে কোনো স্থির সিদ্ধান্তে উপনীত হতে পারে না। দুই নৌকার মধ্যে দুই পা রাখলে কারও অবস্থা যেমন হয়, তাদের অবস্থাও ঠিক তেমন। প্রবাদ বাক্যে বলা হয়—'নেহি ইধর নেহি ওধর, দারমিয়ান মে সদর বদর।'

পবিত্র কালামুল্লাহ মাজিদে তাদের এই স্বভাবের ব্যাপারে আল্লাহ তায়ালা বলেন—

مُّذَبْذَبِیْنَ بَیْنَ ذٰلِكَ١ۖۗ لَاۤ اِلٰى هٰۤؤُلَآءِ وَ لَاۤ اِلٰى هٰۤؤُلَآءِ١ؕ وَ مَنْ یُّضْلِلِ اللّٰهُ فَلَنْ تَجِدَ لَهٗ سَبِیْلًا

'তারা কুফর ও ঈমানের মাঝে দোদুল্যমান অবস্থায় থাকে; না। পুরোপুরি এদিকে, না পুরোপুরি ওদিকে। যাকে আল্লাহ পথভ্রষ্ট করে দিয়েছেন, তার জন্য তুমি কোনো পথ পেতে পারো না।' (সূরা নিসা: ১৪৩)

সুবিধাবাদী ও ফাঁকিবাজ: তাদের অন্যতম আরেকটি বৈশিষ্ট্য হলো—যেখানে সুযোগ-সুবিধা নিশ্চিত, সেখানে তাদের পাওয়া যায়। আর যেখানে সেক্রিফাইসের প্রয়োজন পড়ে, সেখানে তাদের তন্ন তন্ন করে খুঁজেও পাওয়া যায় না। পঞ্চম হিজরিতে সংগঠিত বনু মুস্তালিকের অভিযানে প্রায় সকল মুনাফিক অংশগ্রহণ করেছিল। কারণ, এই অভিযানের দূরত্ব কম এবং বিজয় ছিল নিশ্চিত। অপরদিকে, নবম হিজরিতে তাবুক যুদ্ধ ছিল গ্রীষ্মকালে। পাশাপাশি সফরের দূরত্ব ছিল অনেক বেশি। তাই মুনাফিকরা মিথ্যা অজুহাতে যুদ্ধে অংশগ্রহণ থেকে বিরত ছিল। আল্লাহ তায়ালা ইরশাদ করছেন—

لَوْ كَانَ عَرَضًا قَرِیْبًا وَّ سَفَرًا قَاصِدًا لَّاتَّبَعُوْكَ وَ لٰكِنْۢ بَعُدَتْ عَلَیْهِمُ الشُّقَّةُ١ؕ وَ سَیَحْلِفُوْنَ بِاللّٰهِ لَوِ اسْتَطَعْنَا لَخَرَجْنَا مَعَكُمْ١ۚ یُهْلِكُوْنَ اَنْفُسَهُمْ١ۚ وَ اللّٰهُ یَعْلَمُ اِنَّهُمْ لَكٰذِبُوْنَ۠

'হে নবি! যদি সহজ লাভের সম্ভাবনা থাকত এবং সফর হালকা হতো, তাহলে তারা নিশ্চয়ই তোমার পেছনে চলতে উদ্যত হতো। কিন্তু তাদের জন্য তো এ পথ বড়োই কঠিন হয়ে গেছে। এখন তারা আল্লাহর কসম খেয়ে খেয়ে বলবে “যদি আমরা চলতে পারতাম, তাহলে অবশ্যই তোমাদের সাথে চলতাম।” তারা নিজেদের ধ্বংসের মুখে ঠেলে দিচ্ছে। আল্লাহ ভালো করেই জানেন, তারা মিথ্যাবাদী।' (সূরা তাওবা ৪২)”

মদিনায় মুনাফিকরা বিপুল সহায়-সম্পত্তির মালিক ছিল। দুই-একজন ছাড়া তাদের প্রায় সবাই ছিল বয়োজ্যেষ্ঠ। সুদীর্ঘ অভিজ্ঞতা ও বহুদর্শিতা এদের সুযোগ-সন্ধানী ও সুবিধাবাদী বানিয়ে দিয়েছিল। ইসলাম যখন মদিনায় পৌঁছল এবং জনবসতির একটি বড়ো অংশ পূর্ণ আন্তরিকতা ও ঈমানি জোশের সাথে ইসলাম গ্রহণ করল, তখন এ শ্রেণিটি পড়ল উভয়সংকটে। তারা দেখল, ইসলাম তাদের নিজেদের গোত্রের অধিকাংশ, এমনকী তাদের ছেলেমেয়েদের পর্যন্ত ঈমানের নেশায় মাতিয়ে তুলেছে। তাদের বিপরীত সারিতে দাঁড়িয়ে তারা যদি এখন কুফরির ঝান্ডা উত্তোলিত করে রাখে, তাহলে সমাজে তাদের নেতৃত্ব, প্রভাব-প্রতিপত্তি, মান-সম্মান, সুনাম-সুখ্যাতি—সবকিছুই হারিয়ে যাবে। মদিনায় থাকাবস্থায় যদি তারা প্রকাশ্যে অমুসলিম হয়ে বাস করতে থাকে, তাহলে তাদের সমস্ত মর্যাদা ও প্রতিপত্তি খতম হয়ে যাবে; এমনকী নিজেদের স্ত্রী ও ছেলেমেয়েদের সাথেও সম্পর্কচ্ছেদ ঘটবে।

আর যদি তারা মদিনা ত্যাগ করে, তাহলে নিজেদের সহায়-সম্পত্তি ও ব্যাবসা বাণিজ্য ত্যাগ করতে হবে। অন্যদিকে কুফরির প্রতিও তাদের এতটা আন্তরিকতা ছিল না, তার জন্য তারা এসব ক্ষতি বরদাশত করতে পারত। এ উভয়সংকটে পড়ে তারা বাধ্য হয়ে মদিনায় থেকে গিয়েছে। মন না চাইলেও অনিচ্ছাসত্ত্বেও নামাজ পড়ত এবং জাকাতকে জরিমানা ভেবে হলেও অগত্যা আদায় করত। নয়তো প্রতিদিন জিহাদ, কোনো না কোনো বহিরাগত দুশমনের সাথে পাঞ্জা কষাকষি এবং জান ও মাল কুরবানির যে বিপদ ঘাড়ে চেপে আছে—তার হাত থেকে রেহাই পাওয়ার জন্য তারা এত বেশি অস্থির ছিল, যদি তারা সাধারণ কোনো সুড়ঙ্গ তথা কোনো গর্তও দেখতে পেত এবং সেখানে গেলে নিরাপদ আশ্রয় লাভের সম্ভবনা থাকত, তাহলে দৌড়ে গিয়ে তার মধ্যে ঢুকে পড়ত। (ইবনে কাসির)

তাদের এই মানসিক অবস্থার কথা আল্লাহ তায়ালা কুরআনে তুলে ধরেছেন— 

لَوْ یَجِدُوْنَ مَلْجَاً اَوْ مَغٰرٰتٍ اَوْ مُدَّخَلًا لَّوَلَّوْا اِلَیْهِ وَ هُمْ یَجْمَحُوْنَ

“যদি তারা কোনো আশ্রয় পেয়ে যায় অথবা কোনো গিরি-গুহা কিংবা ভেতরে প্রবেশ করার মতো কোনো জায়গা, তাহলে দৌড়ে গিয়ে সেখানে লুকিয়ে থাকবে।' (সূরা তাওবা: ৫৭)

ভালো কাজের নিষেধ এবং মন্দ কাজের আদেশ: আল্লাহ তায়ালা কুরআনে আমাদের 'খইরু উম্মাহ' বা (The best among nations) শ্রেষ্ঠ জাতি বলে ঘোষণা দিয়েছেন। কারণ, আমরা ভালো কাজের আদেশ করি এবং মন্দ কাজের নিষেধ করি। কিন্তু মুনাফিকদের স্বভাব হলো ঠিক তার উলটো। তারা ভালো কাজ থেকে মানুষকে বারণ এবং অশ্লীল ও অকল্যাণকর কাজে মানুষকে উদ্বুদ্ধ করে। আল্লাহ তায়ালা বলছেন-

اَلْمُنٰفِقُوْنَ وَ الْمُنٰفِقٰتُ بَعْضُهُمْ مِّنْۢ بَعْضٍ١ۘ یَاْمُرُوْنَ بِالْمُنْكَرِ وَ یَنْهَوْنَ عَنِ الْمَعْرُوْفِ وَ یَقْبِضُوْنَ اَیْدِیَهُمْ١ؕ نَسُوا اللّٰهَ فَنَسِیَهُمْ١ؕ اِنَّ الْمُنٰفِقِیْنَ هُمُ الْفٰسِقُوْنَ

মুনাফিক পুরুষ ও নারী পরস্পরের দোসর। খারাপ কাজের হুকুম দেয়, ভালো কাজের নিষেধ করে এবং কল্যাণ থেকে নিজেদের হাত গুটিয়ে রাখে। তারা আল্লাহকে ভুলে গেছে, ফলে আল্লাহও তাদের ভুলে গেছেন।' (সূরা তাওবা ৬৭)

যুগে যুগে মুনাফিকদের আগমন ঘটবে। ইসলামকে রুখে দেওয়ার জন্য তারা চক্রান্তের জাল বুনবে। কিন্তু এই দ্বীন ইসলাম আল্লাহর। তিনিই এর রক্ষাকর্তা। নুনিয়ার কারও ক্ষমতা নেই এই দ্বীনকে মিটিয়ে দেওয়ার। আমাদের মধ্যে মুনাফিকের কোনো লক্ষণ দেখা দিলে আমরা যেন আল্লাহর কাছে তওবা করি। নিজের জীবন থেকে তা দূর করার চেষ্টা করি।

নিফাক তথা কপটতা অতি ঘৃণ্য ও জঘন্য অপরাধ। কপট মানুষকে কেউ ভালোবাসে না। তাদের ডাবল স্ট্যান্ডার্ড থেকে মানুষ নিরাপদ দূরত্ব বজায় রেখে চলে। তারা অনেকটা ভাইরাসের মতোই; সমাজে কেবল বিদ্বেষ, বিশৃঙ্খলা ও দ্বন্দ্বের জীবাণু ছড়ায়। মানুষে মানুষে সংঘাত তৈরি করে। তারা সুস্থ ও সুন্দর সমাজের জন্য হুমকি ও মূর্তিমান আতঙ্ক। তাই তারা ঘৃণ্য ও বর্জনীয়। আল্লাহ তায়ালা আমাদের সবাইকে নিফাকির জঘন্যতা থেকে মুক্ত রেখে শুদ্ধ আলোকিত জীবনযাপনের তাওফিক দিন।

